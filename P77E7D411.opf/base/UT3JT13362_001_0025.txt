1$0000270 

༼༡༽ ༄༅། །ཚད་མ་རིགས་པའི་གཏེར་གྱི་དགོངས་དོན་གསལ་བར་བྱེད་པའི་ལེགས་བཤད་ངག་གི་དཔལ་སྟེར་ཞེས་བྱ་བ་བཞུགས་སོ།། ༼༢༽ མཐའ་ཡས་འགྲོ་ལ་ཐུགས་རྗེས་བརླན་པའི་བསམ་པ་ཕུན་ཚོགས་རྫོགས་སངས་རྒྱས་ཀྱི་མྱུ་གུ་ནི། །བདག་མེད་རྟོགས་པའི་ཡེ་ཤེས་རྩིས་ཟིན་ཐབས་མང་ཆུ་ཡིས་གྲངས་མེད་གསུམ་དུ་བསྐྱངས་པ་ལས། །སྤང་རྟོགས་བདེ་གཤེགས་འབྲས་བུ་ཡོངས་སྨིན་བདེན་བཞིའི་ལམ་བཟང་དང་པོར་གསུངས་མཁས་སྐྱོབ་པ་མཆོག བསླུ་མེད་སྟོན་པ་ཚད་མའི་སྐྱེས་བུ་ཉི་མའི་གཉེན་གྱུར་ཐུབ་དབང་ཞབས་ཀྱི་པདྨོར་འདུད། །གང་གི་བྱིན་རླབས་དམར་སེར་འཕྲོ་འདུ་ཡིས། །རབ་འབྱམས་གཞུང་ལ་འཆད་རྩོད་རྩོམ་གསུམ་གྱི། །བློ་གྲོས་སྣང་བ་སྤེལ་མཁས་ལྷག་པའི་ལྷ། །འཇམ་པའི་དབྱངས་ཀྱིས་དུས་ཀུན་འབྲལ་མེད་སྐྱོངས། ༼༣༽ ཡང་དག་རིགས་པའི་དཔུང་ཚོགས་ཡན་ལག་བཞིས། །ཕྱི་རོལ་རྒོལ་བ་མིང་གི་ལྷག་མར་བྱས། །ཐར་ལམ་སྟོན་པའི་རྒྱལ་རྔ་སྲིད་ན་བརྡུང༌། །རིགས་པའི་དབང་ཕྱུག་རྣམ་གཉིས་རྒྱལ་གྱུར་ཅིག །སྡེ་བདུན་སྙིང་པོའི་ལེགས་བཤད་རིགས་པའི་གཏེར། །དངོས་སྟོབས་རྟོག་གེའི་སྲོལ་འབྱེད་རྨ་མེད་པའི། །གངས་ཁྲོད་ཐུབ་པའི་རྒྱལ་ཚབ་ཁྱོད་གཅིག་པུ། །ཀུན་དགའ་རྒྱལ་མཚན་ཞབས་ཀྱིས་དགེ་ལེགས་སྩོལ། །བསོད་ནམས་རྒྱལ་བའི་ལུས་རྫོགས་ལེགས་བཤད་གཏམ། །སྨྲ་མཁས་དཔལ་ལྡན་མི་ཡི་སེང་གེ་གང༌། །འགྲན་བྲལ་བློ་གྲོས་འདབ་རྫོགས་གོ་རམས་རྗེ། །ཀུན་མཁྱེན་བླ་མའི་ཞབས་ལ་མགོས་ཕྱག་འཚལ། ། ༼༤༽ དེས་གསུངས་ལེགས་བཤད་སྐབས་གསུམ་ཆུ་བོའི་རྒྱུན། །སྙིང་སྟོབས་དྲག་པོའི་རལ་པ་སྟུག་པོ་ལ། །བསྐལ་པར་འཁྱིལ་བའི་མཛད་འཕྲིན་སྲིད་ན་དར། །མུས་ཆེན་འགྲོ་བའི་བླ་མ་ཕྱག་གི་གནས། །རྒྱ་ཆེན་མཁྱེན་པའི་དབང་ཕྱུག་ལེགས་བཤད་ཀྱིས། །དཔལ་ཡོན་དྲི་བཟང་འདོད་དགུས་ཕྱོགས་བཅུར་ཁྱབ། །ཕུལ་ཕྱིན་མཛད་འཕྲིན་དར་བབ་བླ་མ་རྗེ། །དབང་ཕྱུག་དཔལ་བཟང་ཞབས་པད་གཙུག་ན་རྒྱལ། །རིགས་པའི་གཏེར་གྱི་དགོངས་དོན་གསལ་བྱེད་གནད། །མདོ་ཙམ་སྙིང་པོར་དྲིལ་བ་འདིར་འཆད་ལ། །དཔྱོད་ལྡན་གཟུར་གནས་དགའ་བས་ཉན་པར་གྱིས། །སྲུང་མའི་དབང་པོས་དུས་ཀུན་འཕྲིན་ལས་སྤེལ། །དེ་ལ་འདིར་མཁས་པ་འཇུག་སྒོ་ལས།

དེ་ཡུལ་བརྡ་སྤྲོད་རྟོག་གེ་དང༌། །གསོ་བ་ཕྱི་ནང་རིག་ཅེས་གསུངས། །ཞེས་པ་ལྟར། མཁས་པས་བསླབ་པར་བྱ་བའི་ཡུལ་ཤེས་བྱ་རིག་པའི་གནས་ལྔ་ལས། རྟོག་གེའི་ཚད་མ་རིགས་པའི་རྣམ་གཞག་འཆད་པར་བྱེད་པ་ལ། སྤྱིར་ནང་པའི་རྟོག་གེ་པ་ལ་སྔ་ཕྱི་གཉིས་བྱུང་བའི་སྔ་མ་སློབ་དཔོན་དབྱིག་གཉེན་དང་ལེགས་ལྡན་འབྱེད་ལ་སོགས་པ་ཡིན། ཕྱི་མ་ནི་ཕྱོགས་གླང་ཆོས་གྲགས་སོགས་ནས་དེང་སང་གི་བར་གྱི་རྟོག་གེ་པ་རྣམས་སོ། །སྔ་མའི་ལུགས་ལ་ཚད་མ་ལ། མངོན་སུམ་རྗེས་དཔག་ལུང་ཚད་མ་དང་གསུམ་དུ་དབྱེ་བ་དང༌། ལྟག་ཆོད་གསུམ་དུ་སྡུད་པ་དང༌། འབྲེལ་པ་ ༼༥༽ ལ་བདག་ཅིག་དང་དེ་འབྱུང་གི་འབྲེལ་པ་གཉིས་སུ་མ་འདུས་པའི་འབྲེལ་པ་གཞན་འདོད་པ་དང༌། སྒྲུབ་ངག་འགོད་པ་ན་ཡན་ལག་ལྔ་ལྡན་འགོད་པ་སོགས་དོན་ལ་འཁྲུལ་པ་ཆེར་མེད་ཀྱང༌། ཚིག་ལ་སྐྱོན་ཅུང་ཟད་ཡོད་ལ། རྟོག་གེ་པ་ཕྱི་མའི་ལུགས་ལ་ལུང་ཚད་མ་རྗེས་དཔག་ཏུ་བསྡུས་ནས། ཚད་མ་ལ་མངོན་རྗེས་གཉིས་སུ་གྲངས་ངེས་པ་དང༌། ཁྱད་པར་བྱ་བྱེད་ལ་སོགས་པའི་འབྲེལ་པ་རྣམས་ཀྱང་བདག་ཅིག་དང་དེ་བྱུང་གང་རུང་དུ་བསྡུས་ནས་འབྲེལ་པ་ལ་གཉིས་སུ་ངེས་པ་དང༌། ལྟག་ཆོད་གསུམ་དུ་མི་འདོད་པ་དང༌། སྒྲུབ་ངག་འགོད་པ་ན་ཚིག་ཉུང་ལ་དོན་རྒྱས་པའི་ཡན་ལག་གཉིས་ལྡན་འགོད་པ་སོགས་རྟོག་གེ་པ་སྔ་མ་ལས་བཤད་སྲོལ་ཁྱད་པར་དུ་འཕགས་པ་ཡིན་ཏེ། མཁས་འཇུག་ལས། རང་སྡེ་སངས་རྒྱས་ཚད་མར་འཛིན། །དེ་ལ་སྔ་ཕྱི་རྣམ་པ་གཉིས། །སྔ་མ་དབྱིག་གཉེན་ལེགས་ལྡན་སོགས། །དོན་ལ་འཁྲུལ་པ་མེད་མོད་ཀྱི། །དབྱེ་བསྡུའི་ཁྱད་པར་འགའ་ཞིག་དང༌། །བརྗོད་པའི་ཚུལ་ལ་ཁྱད་པར་ཡོད། །ཕྱི་མ་ཕྱོགས་གླང་ཆོས་གྲགས་སོགས། །གྲངས་དང་དབྱེ་བསྡུའི་བྱེ་བྲག་དང༌། །བརྗོད་པའི་ཚུལ་ལ་ཉུང་རྒྱས་སོགས། །སྔ་མའི་ཚུལ་ལས་ཁྱད་པར་འཕགས། །ཞེས་གསུངས་པའི་ཕྱིར། ལུགས་ཕྱི་མ་ཁྱད་པར་དུ་འཕགས་པ་དེའི་བཤད་སྲོལ་འཛིན་པ་ལ་ཡང་གངས་རིའི་ཁྲོད་འདིར་སྡེ་བདུན་མདོ་

༼༦༽ དང་བཅས་པའི་བརྗོད་བྱ་གོང་འོག་འཁྲུགས་བསྡེབས་ནས། ཤེས་བྱའི་ཡུལ་ཤེས་བྱེད་ཀྱི་བློ་སོགས་བརྗོད་བྱ་ཕྱོགས་རེ་སྟོན་པའི་རབ་བྱེད་བཅུ་གཅིག་གི་སྒོ་ནས་འཆད་པ་དང༌། ལྷ་ཤཱཀ་རྒྱན་མཁན་པོ་སོགས་ཀྱི་འགྲེལ་པ་སོ་སོའི་ལེགས་ཆ་བསྡུས་ནས་འཆད་པ་དང༌། སྤྱི་དངོས་པོ་བ་དང་ཡིད་དཔྱོད་པ་སོགས་རང་གི་རྣམ་རྟོག་ངན་པས་སྒྲོ་བཏགས་ནས་འཆད་པ་དང་གསུམ་བྱུང་བའི་ནང་ནས། འདིར་འཆད་ཚུལ་དང་པོ་འཇམ་དབྱངས་ཐུགས་ཀྱི་མཁྱེན་པ་མངའ་བ་དཔལ་ལྡན་ས་སྐྱ་པཎྜི་ཏས་མཛད་པའི་རབ་བྱེད་བཅུ་གཅིག་གི་བདག་ཉིད་ཚད་མ་རིགས་པའི་གཏེར་འདི་འཆད་པར་བྱེད་པ་ལ་དོན་གསུམ་སྟེ། བསྟན་བཅོས་ལ་འཇུག་པའི་ཡན་ལག འཇུག་བྱ་བསྟན་བཅོས་ཀྱི་དོན་དངོས། བསྟན་བཅོས་མཐར་ཕྱིན་པའི་མཇུག་གི་དོན་དང་གསུམ། དང་པོ་ལ། མཚན་དོན། མཆོད་བརྗོད། རྩོམ་པར་དམ་བཅའ་བ་དང་གསུམ། དང་པོ་ནི། བཤད་བྱ་བསྟན་བཅོས་འདིའི་མཚན་ལ། རྒྱ་གར་ལེགས་སྦྱར་གྱི་སྐད་དུ་པྲ་མ་ཎ་ནི། བོད་སྐད་དུ་ཚད་མ། ཡུག་ཏི་ནི་རིགས་པ། ནི་དྷི་ནི་གཏེར་ལ་འཇུག་པ་ཡིན་ནོ། །གཉིས་པ་ལ། ཡི་དམ་གྱི་ལྷ་ལ་མཆོད་བརྗོད། རྩ་བའི་བླ་མ་ལ་མཆོད་བརྗོད། རིགས་པའི་དབང་ཕྱུག་རྣམ་གཉིས་ལ་མཆོད་བརྗོད་དང་གསུམ། དང་པོ་ནི། འཕགས་པ་འཇམ་དཔལ་སོགས་ཀྱིས་བསྟན། གཉིས་པ་ནི་ཤེས་ ༼༧༽ བྱ་ཐམས་ཅད་ཅེས་སོགས་ཚིགས་བཅད་གཅིག དེ་ཡང་ཚིག་རྐང་དང་པོས་མཁྱེན་པའི་ཡོན་ཏན། གཉིས་པས་བརྩེ་བའི་ཡོན་ཏན། གསུམ་པས་ནུས་པའི་ཡོན་ཏན། བཞི་པས་མཁྱེན་བརྩེ་ནུས་གསུམ་དང་ལྡན་པའི་འཇམ་མགོན་བླ་མ་གྲགས་པ་རྒྱལ་མཚན་གྱི་ཞབས་ལ་ཕྱག་འཚལ་བ་བསྟན་ནོ། །འདིར་རྗེ་བཙུན་རིན་པོ་ཆེ་ལ་མཆོད་པར་བརྗོད་པའི་རྒྱུ་མཚན་ནི། ས་པཎ་གྱི་སྐྱེ་བ་ཉི་ཤུ་རྩ་ལྔའི་བར་དུ་ཚད་མ་རིགས་པ་སོགས་ཐོགས་མེད་མཁྱེན་པའི་ཤེས་རབ་སྐྱེད་བྱེད་ཀྱི་བརྒྱུད་བྱིན་གྱིས་རློབ་པ་པོ་ནི། རྗེ་བཙུན་རིན་པོ་ཆེ་ཉིད་ཡིན་པས་རིགས་གཏེར་རྩོམ་པའི་ཐོག་མར་ཡང་རྩ་བའི་བླ་མ་གྲགས་པ་རྒྱལ་མཚན་ལ་མཆོད་པར་བརྗོད་པ་འོས་པ་ཡིན་ནོ། །དེ་སྐད་དུ་ཡང་གདུང་རབས་སོགས་རྣམ་ཐར་གྱི་ཡི་གེ་ལས།

ས་སྐྱ་པཎྜི་ཏ་ས་སྐྱར་ཆོས་གསུང་བའི་ནམ་མཁར་རྗེ་བཙུན་རིན་པོ་ཆེ་གྲགས་པ་རྒྱལ་མཚན་བྱོན་ནས། ཁྱོད་མི་ནས་མིར་གྱུར་པའི་སྐྱེ་བ་ཉི་ཤུ་རྩ་ལྔའི་བར་དུ་ཚད་མ་རྣམ་འགྲེལ་ལ་མཁས་པའི་པཎྜི་ཏར་གྱུར། དེའི་བར་གྱི་དགེ་བའི་བཤེས་གཉེན་ང་ཡིན། ང་ལས་གཞན་ཁྱོད་སུས་ཀྱང་འདུལ་བར་འོས་པ་མ་ཡིན་ནོ། །ཞེས་དང༌། ཕྱོགས་བཅུའི་སངས་རྒྱས་འཕྲིན་ཞུ་ལས། །སངས་རྒྱས་ཀུན་གྱི་ཡེ་ཤེས་སྐུ། །གཅིག་ཏུ་བསྡུས་པ་འཇམ་པའི་དབྱངས། །དགེ་བསྙེན་མཆོག་གི་སྐུར་བསྟན་ནས། །བདག་ ༼༨༽ གི་འཁྲུལ་པའི་དྲ་བ་བཅད། །ཡུན་རིང་དུས་ནས་འདི་ཉིད་ནི། །ཁྱོད་ཀྱི་དགེ་བའི་བཤེས་གཉེན་ཞེས། །མཁའ་ལ་དེ་ལྟའི་སྒྲ་བསྒྲགས་པ། །ལེགས་འདོམས་ཁྱོད་ལ་ཕྱག་འཚལ་ལོ། །ཞེས་གསུངས་སོ། །དེས་ན་རྗེ་བཙུན་རིན་པོ་ཆེ་ཉིད་ས་པཎ་ལ་ཚད་མ་རིགས་པའི་ཆོས་དངོས་སུ་གསུང་བ་པོ་མིན་པས་རིགས་གཏེར་གྱི་དབུ་འདིར་དེ་ལ་མཆོད་པར་བརྗོད་པ་མི་དགོས་སམ་སྙམ་པའི་རྟོག་པ་བྱ་མི་དགོས་སོ། །གསུམ་པ་ནི། བློ་གྲོས་སྤྱི་གཙུག་ཅེས་ཚིགས་བཅད་གཅིག དེ་ཡང་རྒྱལ་ཞེས་པ་བཤད་གཞིར་བྱས། གང་རྒྱལ་ན་ཁྱད་གཞི་བློ་གསལ་གྱི་གདུལ་བྱ་རྒྱ་མཚོའི་རྒྱན་དུ་གྱུར་པའི་དཔལ་ལྡན་རིགས་པའི་དབང་ཕྱུག་རྣམ་གཉིས་ཀླུའི་དབང་པོའི་གཟུགས་སུའམ་ངོ་བོར་བཀོད་པ་དེ་རྒྱལ། ཚུལ་ཇི་ལྟར་རམ། ཁྱད་ཆོས་གང་གི་སྒོ་ནས་རྒྱལ་ན། བསྟོད་ཡུལ་གཉིས་པོ་དེའི་བློ་གྲོས་སྤྱི་གཙུག་གི་གཟུགས་སུ་བཀོད་ནས། དེ་དད་པ་དང་ཚུལ་ཁྲིམས་ལ་སོགས་པའི་འཕགས་ནོར་བདུན་གྱི་ཡོན་ཏན་ཡིད་བཞིན་གྱི་ནོར་བུའི་རྒྱན་གྱིས་སྤྲས་པ་དང༌། བདེན་གཉིས་སྟོན་པའི་རྗོད་བྱེད་ཀྱི་གསུང་རོ་འཛིན་ནམ་ལྕེ་དབང་གི་ངོ་བོར་བཀོད་པ་དེས། སྟོང་པ་ཉིད་ཀྱི་ཕུད་སྒྲའི་སྒྲ་ཆེར་སྒྲོགས་པ་དང༌། ཐུགས་ཀྱི་ཡོན་ཏན་མཁྱེན་པ་དང་བརྩེ་བ་འོད་ཟེར་དང་གཟི་བརྗིད་ཀྱི་ངོ་བོར་བཀོད་པ་དེ་ཕས་རྒོལ་སྐྱེ་བོ་ཀུན་གྱིས་མི་བཟོད་པ་སྟེ་ཁྱད་ཆོས་གསུམ་གྱི་སྒོ་

༼༩༽ ནས་རྒྱལ་བ་ཡིན་ནོ། །སྙིང་པོར་དྲིལ་ན། བློ་གསལ་གདུལ་བྱ་ཀུན་གྱི་བླ་མར་གྱུར་པའི་དཔལ་ལྡན་རིགས་པའི་དབང་ཕྱུག་རྣམ་གཉིས་ཆོས་ཅན། ཁྱད་ཆོས་གསུམ་གྱི་སྒོ་ནས་རྒྱལ་ཞིང་བསྔགས་པའི་གནས་ཡིན་ཏེ། སྐུའི་ཡོན་ཏན་བློ་གྲོས་ཀྱི་ལུས་འཕགས་པའི་ནོར་བདུན་གྱིས་སྤྲས་ཤིང་མཛེས་པ་དང༌། གསུང་གི་ཡོན་ཏན་བདེན་པ་གཉིས་ཀྱི་སྒོ་ནས་སྟོང་པ་ཉིད་ཀྱི་ཆོས་ཀྱི་སྒྲ་སྒྲོགས་པ་དང༌། ཐུགས་ཀྱི་ཡོན་ཏན་མཁྱེན་བརྩེ་ནུས་གསུམ་ཕས་ཀྱི་རྒོལ་བས་བཟོད་པར་མི་ནུས་པའི་ཁྱད་ཆོས་རྣམས་དང་ལྡན་པའི་ཕྱིར། ཞེས་པ་ལ་ཚིགས་བཅད་འདི་བྱུང་བ་ཡིན་ནོ། །ཁྱད་ཆོས་རྣམས་སྐུ་གསུང་ཐུགས་ཀྱི་ཡོན་ཏན་ལ་སྦྱར་བ་སྔོན་ཆད་གཞན་གྱིས་བཤད་པ་མི་སྣང་ཡང་གཞུང་གི་དོན་ལ་ཞུགས་པ་ཡིན་ཏེ། བློ་གྲོས་སྤྱི་གཙུག་ཅེས་དང༌། བདེན་གཉིས་རོ་འཛིན་ཅེས་དང༌། མཁྱེན་བརྩེའི་ལྟ་ཟེར་ཞེས་པའི་ཚིག་གི་ནུས་པ་མྱངས་ན་དེ་ལྟར་གསལ་བར་བསྟན་འདུག་པའི་ཕྱིར། རྣམ་བཤད་མཛད་པ་པོ་ཀུན་གྱིས་བདེན་གཉིས་རོ་འཛིན་དང༌། སྟོང་ཉིད་ཕུད་སྒྲ་སྒྲོགས་པ་གཉིས་ཁྱད་ཆོས་སོ་སོར་ཕྱེ་སྟེ། བློ་གསལ་རྒྱ་མཚོའི་རྒྱན་གྱུར་ཡང་ཁྱད་ཆོས་ལ་སྦྱར་ནས། ཁྱད་ཆོས་ལྔའི་སྒོ་ནས་རྒྱལ་ཞེས་འཆད་པ་ནི། གཞུང་གི་དགོངས་པ་གཏན་ནས་མ་ཡིན་ཏེ། འོ་ན་ཚིག་རྐང་དང་པོ་དང༌། གསུམ་པའི་སྐབས་སུ་ཡང་ཁྱད་ཆོས་མི་འདྲ་བ་ ༼༡༠༽ གཉིས་གཉིས་བསྟན་པར་ཐལ། གཉིས་པ་དེ་ལ་དེའི་ཕྱིར། འདོད་ན། ཁྱད་ཆོས་ལྔ་ལས་ལྷག་པ་ཁྱད་ཆོས་བདུན་གྱི་སྒོ་ནས་ཀྱང་རྒྱལ་ཞེས་འཆད་རིགས་པར་འགྱུར་རོ། །གོང་དུ་མ་ཁྱབ་ན། བདེན་གཉིས་རོ་འཛིན་ཞེས་པས་ཁྱད་ཆོས་མི་འདྲ་བ་གཅིག་བསྟན་ལ། བློ་གྲོས་སྤྱི་གཙུག་ཅེས་པས་ཁྱད་ཆོས་མི་འདྲ་བ་གཅིག་མ་བསྟན་པ་ལ་འབྲེལ་ཅི་ཡོད་སོམས་ཤིག དེ་བཞིན་དུ་མཁྱེན་བརྩེའི་ལྟ་ཟེར་ལ་ཡང་མཚུངས་སོ། །བློ་གསལ་རྒྱ་མཚོའི་རྒྱན་གྱུར་ཞེས་པ་ནི་ཁྱད་གཞི་ཡིན་ཏེ། བློ་གསལ་གྱི་གདུལ་བྱ་རྒྱ་མཚོ་ལྟ་བུའི་མགོན་དུ་གྱུར་པའམ།

བླ་མར་གྱུར་པ་རིགས་པའི་དབང་ཕྱུག་གཉིས་པོ་རྒྱལ་ཞེས་ཁྱད་གཞི་དང་འབྲེལ་བའི་སྐབས་ཡིན་པའི་ཕྱིར། གཞན་དུ་ན་འཇམ་མགོན་བླ་མའི་ཞེས་པ་ཡང་ཁྱད་གཞི་ཕྱག་འཚལ་ཡུལ་སྨོས་པའི་སྐབས་མ་ཡིན་པར་ཐལ་ཞིང༌། ཁྱད་ཆོས་ཡོན་ཏན་སྟོན་བྱེད་དུ་གྱུར་པའི་སྐྱོན་གནས་སོ། །གསུམ་པ་རྩོམ་པར་དམ་བཅའ་བ་ནི། གངས་རིའི་ཁྲོད་འདིར་ཞེས་སོགས་ཚིགས་བཅད་གཉིས། དེ་ཡང་ཚིགས་བཅད་དང་པོས་རྩོམ་པའི་རྒྱུ་མཚན། ཆོས་ཀྱི་གྲགས་པའི་ཞེས་སོགས་རྐང་པ་གཉིས་ཀྱིས་རྩོམ་པའི་རྒྱུ་ཤེས་རབ། ཤེས་ལྡན་གཟུ་བོར་ཞེས་སོགས་རྐང་པ་གཉིས་ཀྱིས་རྩོམ་པར་དམ་བཅའ་དངོས་བསྟན་པ་ཡིན་ནོ། །དེ་ཡང་གངས་རིའི་ཁྲོད་འདིར་རྔོག་ལོ་དང༌། ཆ་གཙང་ལ་སོགས་པའི་མཁས་ ༼༡༡༽ པ་རྒྱུ་སྐར་བྱེ་བ་ཕྲག་བརྒྱའི་བློ་གྲོས་ཀྱི་འོད་འཕྲེང་གིས་དཔལ་ལྡན་གྲགས་པའི་གསུང་རབ་ཀྱི་པདྨོའི་ཁ་ཙམ་རབ་ཏུ་ཕྱེ་མོད། འོན་ཀྱང་ས་པཎ་གང་གི་བློ་གྲོས་ཀྱི་སྣང་བས་མ་ཁྱབ་པ་དེ་སྲིད་དུ། གཞུང་ལུགས་དགོངས་དོན་སྙིང་པོའི་ལེགས་བཤད་པདྨོའི་གེ་སར་གྱི་སྙིང་པོ་གསལ་བར་མ་ནུས་པས། དེ་གསལ་བར་བྱ་བའི་ཕྱིར་བསྟན་བཅོས་འདི་བརྩམས་པ་ཡིན་ནོ། །ཞེས་གཟུགས་ཅན་གྱི་སྒོ་ནས་སྟོན་པར་བྱེད་པ་ལ། གངས་རིའི་ཞེས་སོགས་ཚིགས་བཅད་གཅིག་བྱུང༌། འདི་ལ་རྣམ་བཤད་མཛད་པ་པོ་ཕལ་ཆེར་གྱིས་སྔོན་བྱོན་མཁས་པའི་རྒྱུ་སྐར་གྱི་འོད་ཀྱིས་ཆོས་ཀྱི་གྲགས་པའི་གསུང་རབ་ཀྱི་པདྨོ་ཁ་ཕྱེ་བར་རློམ་མོད། ཅེས་པའི་འབྲུ་སྣོན་མཛད་པ་ནི། ཞིབ་ཏུ་མ་བརྟགས་པའི་སྐྱོན་ཡིན་གྱིས་དོན་ལ་མི་གནས་ཏེ། འོ་ན་རྔོག་ལོ་ལ་སོགས་པའི་མཁས་པ་རྣམས་ཀྱི་བློ་གྲོས་ཀྱིས་ཆོས་གྲགས་ཀྱི་གཞུང་ལུགས་གསལ་བར་མ་བྱས་པར་ཐལ། དེས་དེ་གསལ་བར་རློམ་ཙམ་ཡིན་པའི་ཕྱིར་ཏེ། རློམ་མོད་ཅེས་པའི་འབྲུ་སྣོན་དེའི་ཕྱིར། གོང་དུ་འདོད་ན། རྔོག་ལོ་ལ་སོགས་པའི་ཆོས་གྲགས་ཀྱི་གཞུང་ལུགས་ལ་བཤད་ཉན་གྱི་སྲོལ་ལེགས་པར་མཛད་པ་དང་འགལ་ལོ། །གཞུང་དང་ཡང་འགལ་ཏེ།

རབ་ཕྱེ་མོད་ཅེས་པ་དང་དངོས་སུ་འགལ་བའི་ཕྱིར། རབ་ཕྱེ་ཞེས་པ་ཡང་རབ་འབྲིང་མཐའ་གསུམ་གྱི་རབ་མ་ ༼༡༢༽ ཡིན་ལ། ཤིན་ཏུའམ་ངེས་པར་ཁ་ཕྱེ་མོད་ཅེས་པའི་དོན་དུ་འཆད་དགོས་སོ། །ཁ་ཅིག་རྒྱུ་སྐར་གྱི་འོད་ཀྱིས་པདྨོའི་ཁ་ཕྱེ་མི་ནུས་པས། ཚིགས་བཅད་འདི་མི་རིགས་པའི་རྒྱུ་རྒྱན་དུ་འཇོག་ཅེས་ཟེར་བ་ཡང་ཤེས་བྱེད་དང་མ་འབྲེལ་ཏེ། ཟླ་བའི་འོད་ཀྱིས་པདྨོའི་ཁ་ཕྱེ་མི་ནུས་པ་ནི་དེ་ཤིན་ཏུ་བསིལ་བའི་རང་བཞིན་ཡིན་པས་པདྨ་བསྐྱེད་པའི་གྲོགས་སུ་མི་འགྲོ་བའི་རྒྱུ་མཚན་གྱིས་ཡིན་ལ། རྒྱུ་སྐར་གྱི་འོད་ལ་དེ་ལྟ་བུའི་རྒྱུ་མཚན་མེད་པའི་ཕྱིར་དང༌། འཆི་མེད་མཛོད་ཀྱི་འགྲེལ་པ་ལས། རྒྱུ་སྐར་གྱི་འོད་ཀྱིས་པདྨོའི་ཁ་ཅུང་ཟད་ཕྱེ་ནུས་པར་བཤད་ཡོད་པ་མཁས་པ་སྔ་མ་དག་གི་ངག་རྒྱུན་ལ་གནས་པའི་ཕྱིར་རོ། །སྙིང་པོར་དྲིལ་ན། རྔོག་ལོ་ལ་སོགས་པའི་མཁས་པ་སྔ་མ་རྣམས་ཆོས་ཅན། ཁྱོད་ཀྱིས་དཔལ་ལྡན་གྲགས་པའི་གསུང་རབ་ཀྱི་པདྨོའི་ཁ་ཙམ་ཕྱེ་སྟེ། སྡེ་བདུན་གྱི་གཞུང་ལ་འཆད་ཉན་གྱི་སྲོལ་ལེགས་པར་མཛད་ཅིང༌། དངོས་བསྟན་ལམ་མེ་བའི་གཞུང་ལུགས་ཀྱི་དོན་རྣམས་ལ་བློ་གྲོས་ཀྱི་སྣང་བ་རྒྱས་པའི་ཕྱིར། ཡང་དེ་རྣམས་ཆོས་ཅན། སྡེ་བདུན་གྱི་དགོངས་དོན་མཐར་ཐུག་པའི་གེ་སར་སྙིང་པོ་གསལ་བར་མ་ཕྱེ་སྟེ། སྡེ་བདུན་གྱི་ལེགས་བཤད་ཕུལ་དུ་ཕྱིན་པའི་སྙིང་པོ་དེ་མ་རྙེད་པའི་ཕྱིར། ཞེས་པ་ལ་ཚིགས་བཅད་འདི་བྱུང་བ་ཡིན་ནོ། །དེས་ན་དཔེ་ལ་པདྨོའི་ཁ་ཙམ་དང༌། གེ་སར་སྙིང་པོ་གཉིས་བཤད་པས་དོན་ལ་ཡང་གཞུང་གི་དངོས་བསྟན་ལམ་མེ་བ་དང༌། གཞུང་ ༼༡༣༽ དོན་གྱི་ལེགས་བཤད་སྙིང་པོ་ཕུལ་ཕྱིན་གཉིས་ཡོད་པ་རྟོགས་ན་འཁྲུལ་པ་མེད་དོ། །གཉིས་པ་བསྟན་བཅོས་ཀྱི་དོན་དངོས་ལ། ཤེས་བྱ་སྤྱི་ལྡོག་ནས་གཏན་ལ་དབབ་པར་བྱ་བ་དང༌། ཤེས་བྱེད་ཚད་མའི་རང་བཞིན་ངེས་པར་བྱ་བ་གཉིས། དང་པོ་ལ། ཤེས་བྱ་སྤྱི་ལྡོག་ཐོག་མར་འཆད་པའི་རྒྱུ་མཚན་དང༌། རྒྱུ་མཚན་ཅན་གྱི་ཤེས་བྱ་སྤྱི་ལྡོག་གཉིས།

དང་པོ་ནི། བསྟན་བཅོས་འདིའི་བརྗོད་བྱའི་གཙོ་བོ་ཤེས་བྱེད་ཚད་མའི་རང་བཞིན་ཡིན་ཀྱང༌། ཤེས་བྱ་སྤྱི་ལྡོག་སྔོན་ལ་བཤད་པ་ལ་སྐྱོན་མེད་ཅིང་རྒྱུ་མཚན་ཡོད་པ་ཡིན་ཏེ། ཡུལ་ཤེས་བྱའི་རྣམ་གཞག་ཐོག་མར་བཤད་ནས། དེ་བདེ་བླག་ཏུ་རྟོགས་པས་ན་ད་བཟོད་ཤེས་བྱེད་ཚད་མའི་རང་བཞིན་ལ་ངེས་པ་རྙེད་སླ་ཞིང་ཚད་མ་ཉིད་བྱེ་བྲག་ཏུ་བཤད་པས་ཆོག་པ་ཡིན་པའི་ཕྱིར་རོ། །རྒྱུ་མཚན་འདི་གོ་ན་ཀུན་མཁྱེན་བོ་དོང་པ་ཕྱོགས་ལས་རྣམ་རྒྱལ་གྱི་རིགས་སྣང་ལས། ཕྱི་རབ་ཀྱི་རྟོག་གེ་པའི་མིང་ཅན་འདི་དག་ནི་ཚད་མའི་བསྟན་བཅོས་ཀྱི་གོ་རིམ་ཙམ་ལ་ཡང་མཁས་པ་མ་ཡིན་ན་གཞན་ལྟ་ཅི་སྨོས་ཏེ། ཚད་མ་ལས་གཙོ་བོར་བརྩམས་ཏེ་གཏན་ལ་དབབ་རིགས་པ་ལས། ཡུལ་ལ་སོགས་པ་ཞར་གྱི་བརྗོད་བྱ་རྣམས་ལས་བརྩམས་ཏེ་ཚད་མ་ནི་འཕྲོས་པ་ལྟ་བུར་བཀྲལ་བར་མཐོང་བའི་ཕྱིར་རོ། །ཞེས་རིགས་གཏེར་ལས་ཤེས་བྱ་སྤྱི་ལྡོག་ཐོག་མར་བཤད་པ་ལ་སྐྱོན་བརྗོད་མཛད་པ་ ༼༡༤༽ ཡང་འཁྲུལ་པ་གཞི་མེད་དུ་སེལ་བར་འགྱུར་རོ། །ཐོག་མར་བཤད་པའི་རྒྱུ་མཚན་གྱིས་བརྗོད་བྱའི་གཙོ་བོར་གྱུར་ན་ཧ་ཅང་ཐལ་ལོ། །ཤེས་བྱ་སྤྱི་ལྡོག་ཅེས་པའི་རྒྱུ་མཚན་ཡང༌། ཤེས་བྱ་ལ་རང་སྤྱི་གཉིས་སུ་ཡོད་པ་དེ་བྱེ་བྲག་ཕྱེ་ནས་སོ་སོར་བཤད་པ་ལྟ་བུ་མ་ཡིན་གྱིས། ཡུལ་ཤེས་བྱ་རང་ངོས་ནས་སྣང་ཡུལ་གཟུང་ཡུལ་སོགས་ཀྱི་རྣམ་གཞག་ལ་འཁྲུལ་པ་འགོག་པ་དང༌། རང་ལུགས་ཡུལ་སོ་སོའི་འཇོག་ཚུལ་དང་གཟུང་ཡུལ་ལ་འཕྲོས། མདོ་སེམས་ཀྱི་གྲུབ་མཐའི་ཁྱད་པར་ཕྱེ་སྟེ་ཡུལ་སྤྱི་ལྡོག་ནས་བཤད་པ་ལ་ཤེས་བྱ་སྤྱི་ལྡོག་ཅེས་བྱའོ། །བློ་བརྟག་པ་དང་སྤྱི་བྱེ་བྲག་ནས་བརྗོད་བྱ་རྗོད་བྱེད་ཀྱི་བར་རབ་བྱེད་བཞི་ནི་ཤེས་བྱ་སྤྱི་ལྡོག་དངོས་མ་ཡིན་ཡང༌། སྔ་མ་སྔ་མ་ལས་འཕྲོས་པའི་ཚུལ་དུ་བསྟན་པ་ཡིན་ཏེ། ཡུལ་བརྟག་པར། ཡུལ་གྱི་མཚན་གྱི་བློས་རིག་བྱ། །ཞེས་བཤད་པ་ལ་འཕྲོས། འོ་ན་བློའི་མཚན་ཉིད་དང་དབྱེ་བ་གང་ཞེ་ན།

དེ་སྟོན་པ་ལ་བློའི་མཚན་ཉིད་རིག་པ་ཡིན། ཡུལ་སོགས་སྒོ་ནས་དུ་མར་འགྱུར། །ཞེས་སོགས་བློ་བརྟག་པའི་གཞུང་ཚོགས་དང༌། བློ་བརྟག་པར། བློ་ལ་རྟོག་པ་དང་རྟོག་མེད་གཉིས་སུ་དབྱེ་བ་ལ་འཕྲོས། དེ་གཉིས་ཀྱི་མཚན་ཉིད་དང་རྟོག་པས་སྤྱི་མཚན་འཛིན་པར་བཤད་པའི་སྤྱི་དང་བྱེ་བྲག་གི་རྣམ་གཞག་དེ་གང་ཞེ་ན། དེ་རྣམས་སྟོན་པར་བྱེད་པ་ལ། རང་མཚན་འཛིན་པ་རྟོག་མེད་དེ། །སྤྱི་མཚན་པ་ནི་རྟོག་པ་ཡིན། །ཞེས་སོགས་སྤྱི་ 

༼༡༥༽ བྱེ་བྲག་བརྟག་པའི་གཞུང་ཚོགས་དང༌། སྤྱི་བྱེ་བྲག་བརྟག་པར། རྟོག་པ་དང་རྟོག་མེད་ཤེས་པའི་མཚན་ཉིད་བསྟན་པ་ལ་འཕྲོས། དེ་གཉིས་འཛིན་བཏང་སྣང་སེལ་གང་གི་སྒོ་ནས་འཇུག་པ་ཡིན་ཞེ་ན། རྟོག་མེད་ཤེས་པ་སྣང་བའི་སྒོ་ནས་འཇུག་པ་དང༌། རྟོག་པ་སེལ་བའི་སྒོ་ནས་འཇུག་པའི་ཚུལ་དང༌། འཇུག་བྱ་སེལ་བའི་རྣམ་གཞག་བྱེ་བྲག་ཏུ་འཆད་པར་བྱེད་པ་ལ། རྟོག་མེད་སྣང་བའི་སྒོ་ནས་འཇུག །སྒྲ་རྟོག་ཐམས་ཅད་གཞན་སེལ་ཡིན། །ཞེས་སོགས་རབ་བྱེད་བཞི་པའི་གཞུང་ཚོགས་དང༌། རབ་བྱེད་བཞི་པར་སྒྲ་རྟོག་སེལ་འཇུག་ཏུ་བཤད་པ་ལ་འཕྲོས། རྗོད་བྱེད་ཀྱི་སྒྲ་སེལ་བས་འཇུག་པ་ཡིན་ན། དེའི་དངོས་ཀྱི་བརྗོད་བྱ་གཞན་སེལ་ཁོ་ནར་ངེས་སམ་ཞེ་ན། རྗོད་བྱེད་སྒྲའི་དངོས་ཀྱི་བརྗོད་བྱ་གཞན་སེལ་དང་སྤྱི་མཚན་ཁོ་ནར་ངེས་ཤིང༌། བུམ་པ་ལ་སོགས་པའི་རང་མཚན་རྣམས་རྗོད་བྱེད་སྒྲའི་དངོས་ཀྱི་བརྗོད་བྱར་འདོད་པ་མི་འཐད་པ་ཡིན་ནོ། །ཞེས་སྟོན་པར་བྱེད་པ་ལ། བུམ་པ་ལ་སོགས་དོན་རང་མཚན། །བརྗོད་བྱ་ཡིན་ཞེས་འགའ་ཞིག་སྨྲ། །ཞེས་སོགས། བརྗོད་བྱ་རྗོད་བྱེད་བརྟག་པའི་གཞུང་ཚོགས་རྣམས་བྱུང་བ་ཡིན་པའི་ཕྱིར་རོ། །དོན་འདི་དག་ནི་སྔོན་ཆད་གཞན་གྱིས་བཤད་པར་མི་སྣང་ཡང༌། རྣམ་དཔྱོད་ཀྱི་མིག་གིས་བལྟས་ན་ལེགས་པར་གསལ་ལོ། །འབྲེལ་པ་དང་འགལ་བ་བརྟག་པ་གཉིས་ནི། ༼༡༦༽ རབ་བྱེད་སྔ་མ་དག་གི་འཕྲོས་དོན་མ་ཡིན་ཡང༌། བར་འདིར་ཤེས་བྱེད་ཚད་མའི་རང་བཞིན་གྱི་སྔོན་དུ་བཤད་ན་ལེགས་ཤིང༌། འཆད་རིགས་པའི་རྒྱུ་མཚན་ཡང་ཡོད་པ་ཡིན་ཏེ། ཚད་མའི་མཚན་ཉིད་དུ་འོས་པ་དང༌། མི་འོས་པ་ལ་སོགས་པའི་དགག་སྒྲུབ་ཀྱི་རྣམ་གཞག་ཐམས་ཅད་འགལ་འབྲེལ་ལ་ལྟོས་པས། ཚད་མའི་མཚན་ཉིད་འཆད་པའི་སྔ་རོལ་དུ་འགལ་འབྲེལ་བཤད་ན་ལེགས་པའི་ཕྱིར་ཏེ། དེ་སྐད་དུ་གཞུང་ལས། དགག་དང་སྒྲུབ་པ་ཇི་སྙེད་པ། །འགལ་འབྲེལ་ཉིད་ལ་ལྟོས་པས་ན། །ཚད་མའི་མཚན་ཉིད་དཔྱོད་པ་ཡི། །སྔོན་དུ་འགལ་འབྲེལ་དཔྱད་པར་བྱ། །ཞེས་གསུངས་པའི་ཕྱིར།

དཔེར་ན། རྣམ་འགྲེལ་དུ། དོན་དང་དོན་མ་ཡིན་པ་རྣམ་པར་འབྱེད་པ་དངོས་སྟོབས་རྗེས་དཔག་ལ་རག་ལས་པས། ཚད་མ་གྲུབ་པའི་སྔ་རོལ་དུ་ཡང༌། དགོས་པའི་དབང་གིས་རང་དོན་རྗེས་དཔག་གི་ལེའུ་བཤད་པ་དང་ཚུལ་མཚུངས་པ་ཡིན་ནོ། །དེ་ལྟར་ན་ཤེས་བྱ་སྤྱི་ལྡོག་དང༌། ཤེས་བྱེད་ཚད་མའི་རང་བཞིན་གཉིས་ནི་ཡུལ་དང་ཡུལ་ཅན་གྱི་གོ་རིམ་ཡིན་ཏེ། གཟུང་ཡུལ་སོགས་སུ་གྱུར་པའི་ཤེས་བྱ་ནི་ཡུལ་དང༌། ཚད་མ་ནི་ཡུལ་ཅན་ཡིན་པའི་ཕྱིར། བློ་བརྟག་པ་སོགས་བཞི་ནི་འཕྲོས་དོན་གྱི་གོ་རིམ་ཡིན་ཏེ། སྔ་མ་སྔ་མ་ལས་འཕྲོས་ཚུལ་གོང་དུ་བཤད་ཟིན་པའི་ཕྱིར། འབྲེལ་པ་དང་འགལ་བ་བརྟག་པ་གཉིས་ནི། སྒྲུབ་པ་དང་དགག་པའི་གོ་རིམ་ཡིན་ཏེ། བསྒྲུབ་བྱ་སྒྲུབ་པ་འབྲེལ་པ་དང༌། དགག་བྱ་འགོག་ ༼༡༧༽ པ་འགལ་བ་ལ་ལྟོས་པའི་ཕྱིར། འོ་ན་རབ་བྱེད་ཕྱི་མ་བཞིའི་གོ་རིམ་ཡང་ཇི་ལྟར་ཞེ་ན། དེ་དག་གི་གོ་རིམ་ཡང་ཡོད་དེ། ཤེས་བྱེད་ཚད་མའི་རང་བཞིན་ལ་ཚད་མའི་ངོ་བོ་དང་དབྱེ་བ་གཉིས་ཡོད་པའི། དང་པོ་སྤྱིར་མཚན་མཚོན་གཞི་གསུམ་དང༌། བྱེ་བྲག་ཚད་མའི་མཚན་ཉིད་གཏན་ལ་འབེབས་པར་བྱེད་པ་ལ་མཚན་ཉིད་བརྟག་པའི་རབ་བྱེད་དང༌། དབྱེ་བ་ལ་མངོན་རྗེས་གཉིས་སུ་ཡོད་པའི་དང་པོ་མངོན་སུམ་གྱི་མཚན་ཉིད་དབྱེ་བ་དབང་མངོན་ལ་སོགས་པ་བཞིའི་རྣམ་གཞག ལོག་ཕྱོགས་མངོན་སུམ་ལྟར་སྣང་ཞར་ལ་གཞལ་བྱ་རྟོགས་པའི་སྒྲུབ་བྱེད། ཚད་འབྲས་དང་བཅས་པ་གཏན་ལ་འབེབས་པར་བྱེད་པ་ལ། མངོན་སུམ་བརྟག་པའི་རབ་བྱེད་དང༌། རྗེས་དཔག་རང་ལ་རང་དོན་རྗེས་དཔག་དང༌། གཞན་དོན་རྗེས་དག་གཉིས་སུ་ཡོད་པའི། དང་པོ་རྗེས་དཔག་གི་མཚན་ཉིད། རྗེས་དཔག་གི་རྟེན་གཞི་རྟགས་ཡང་དག ཡང་དག་གི་ལོག་ཕྱོགས་རྟགས་ལྟར་སྣང༌། རྟགས་ཀྱི་བསྒྲུབ་བྱ་དང་བཅས་པ་གཏན་ལ་འབེབས་པར་བྱེད་པ་ལ། རང་དོན་རྗེས་དཔག་བརྟག་པ་དང༌། གཉིས་པ་གཞན་དོན་རྗེས་དཔག་ལ། གཞན་དོན་རྗེས་དཔག་རང་གི་མཚན་ཉིད། ངག་སྨྲ་བ་པོའི་གང་ཟག་སྔ་རྒོལ་ཕྱི་རྒོལ་སོགས་ཀྱི་རྣམ་གཞག་རྩོད་པའི་སྐབས་ཀྱི་ངག་གི་རབ་དབྱེ་ལ་རང་གི་འདོད་པ་སྒྲུབ་པར་བྱེད་པ་སྒྲུབ་ངག

གཞན་གྱི་འདོད་པ་སུན་འབྱིན་པར་བྱེད་ ༼༡༨༽ པའི་ངག་ཐལ་འགྱུར་དང་བཅས་གཏན་ལ་འབེབས་པར་བྱེད་པ་ལ། གཞན་དོན་རྗེས་དཔག་བརྟག་པའི་རབ་བྱེད་བྱུང་བ་ཡིན་པའི་ཕྱིར། དེས་ན་མཚན་ཉིད་བརྟག་པ་དང༌། རབ་བྱེད་ཕྱི་མ་གསུམ་པོ་ནི། ངོ་བོ་དང་དབྱེ་བའི་གོ་རིམ་ཡིན་ཏེ། མཚན་ཉིད་བརྟག་པར་ཚད་མའི་མཚན་ཉིད་བསྟན། ཕྱི་མ་གསུམ་དུ་ཚད་མའི་དབྱེ་བ་མངོན་རྗེས་གཉིས་བསྟན་པའི་ཕྱིར་མངོན་སུམ་བརྟག་པ་དང༌། རྗེས་དཔག་བརྟག་པ་གཉིས་ནི་མཆོག་དམན་གྱི་གོ་རིམ་ཡིན་ཏེ། མངོན་སུམ་ནི་རང་གི་གཞལ་བྱ་མངོན་སུམ་དུ་རྟོགས་པས་མཆོག་དང༌། རྗེས་དཔག་ནི་རང་གི་གཞལ་བྱ་དོན་སྤྱིའི་ཚུལ་དུ་རྟོགས་པས་མངོན་སུམ་ལས་དམན་པའི་ཕྱིར། རང་དོན་རྗེས་དཔག་དང༌། གཞན་དོན་རྗེས་དཔག་བརྟག་པ་གཉིས་ནི་དངོས་བཏགས་ཀྱི་གོ་རིམ་ཡིན་ཏེ། སྔ་མ་དེ་རྗེས་དཔག་མཚན་ཉིད་པ་དང༌། ཕྱི་མ་དེ་རྗེས་དཔག་བཏགས་པ་བ་ཡིན་པའི་ཕྱིར། འོ་ན་བསྟན་བཅོས་འདི་ལ་རབ་བྱེད་བཅུ་གཅིག་ཏུ་ངེས་པ་ནི། རྒྱུ་མཚན་གང་གི་སྒོ་ནས་ཡིན་ཞེ་ན། བརྗོད་བྱའི་སྒོ་ནས་རབ་བྱེད་བཅུ་གཅིག་ཏུ་ངེས་པ་ཡིན་ཏེ། ཚད་མ་རིགས་པའི་བརྗོད་བྱ་རྣམས་བརྗོད་བྱ་ཕྱོགས་རེ་བར་གསིལ་ནས་གྲངས་དུར་འགྱུར་བརྟགས་ན། ཤེས་བྱའི་ཡུལ་ནས་གཞན་དོན་རྗེས་དཔག་གི་བར་གྱི་གྲངས་ཀྱིས་བཅུ་གཅིག་ཏུ་འགྱུར་ཞིང༌། དེ་ལས་གྲངས་མང་ཡང་མི་དགོས། ཉུང་ན་ཡང་མི་འདུ་བ་ཡིན་པའི་ཕྱིར། རབ་བྱེད་དང་ལེའུའི་ ༼༡༩༽ ཁྱད་པར་ཡང་བརྗོད་བྱ་ཕྱོགས་རེ་སྟོན་པ་དང༌། བརྗོད་བྱ་དུ་མ་སྟོན་པའི་ཁྱད་པར་ཡིན་ཏེ། ངག་དུ་མ་འདུས་པ་ལས་བརྗོད་བྱ་ཕྱོགས་རེ་སྟོན་པ་ལ་རབ་བྱེད་དང༌། བརྗོད་བྱ་ཕྱོགས་རེ་བ་དུ་མ་སྟོན་པ་ལ་ལེའུར་འཇོག་པ་ཡིན་པའི་ཕྱིར་ཏེ། མཁས་འཇུག་ལས། དེ་དག་ཕན་ཚུན་འདུས་པ་ལས། །བརྗོད་འདོད་གསལ་བར་སྟོན་ཏེ་ངག །དེ་བསགས་པ་ལས་རབ་བྱེད་སོགས། །ཆོས་ཀྱི་ཕུང་པོའི་བར་དུ་འགྲུབ། །ཅེས་གསུངས་པའི་ཕྱིར། གཉིས་པ་ཤེས་བྱ་སྤྱི་ལྡོག་དངོས་ལ།

ཤེས་བྱའི་ཡུལ། ཤེས་བྱེད་ཀྱི་བློ། བློ་དེས་ཡུལ་རྟོགས་པའི་ཚུལ་དང་གསུམ། དང་པོ་ལ། མཚན་ཉིད་དང་དབྱེ་བ་གཉིས། དང་པོ་ནི། རིགས་གཏེར་ལས། ཡུལ་གྱི་མཚན་ཉིད་བློས་རིག་བྱ། །ཞེས་གསུངས་པ་ལྟར། བློས་རིག་པར་བྱ་བ་ཆོས་ཅན། ཡུལ་གྱི་མཚན་ཉིད་ཡིན་ཏེ། དེའི་འཇོག་བྱེད་ཡིན་པའི་ཕྱིར། དེ་ལ་ཁ་ཅིག སྒྲ་རྟག་པ་ཆོས་ཅན། ཡུལ་ཡིན་པར་ཐལ། བློས་རིག་པར་བྱ་བ་ཡིན་པའི་ཕྱིར་ཏེ། སྒྲ་རྟག་འཛིན་རྟོག་པས་རིག་པར་བྱ་བ་ཡིན་པའི་ཕྱིར། མ་གྲུབ་ན། དེར་ཐལ། དེས་ཞེན་ནས་རིག་པར་བྱ་བ་ཡིན་པའི་ཕྱིར་ཏེ། དེའི་ཞེན་ཡུལ་ཡིན་པའི་ཕྱིར་ཞེ་ན། འདིར་མ་ཁྱབ་སྟེ། འོ་ན། རི་བོང་རྭ་ཆོས་ཅན། རི་བོང་རྭ་འཛིན་རྟོག་པས་ཞེན་ནས་རིག་པར་བྱ་བ་ཡིན་པར་ཐལ། དེའི་ཞེན་ཡུལ་ཡིན་པའི་ཕྱིར། ཁྱབ་པ་མཚུངས། མ་གྲུབ་ན། དེ་ཆོས་ཅན། ཁྱོད་ཁྱོད་འཛིན་རྟོག་པའི་ཞེན་ཡུལ་ཡིན་པར་ ༼༢༠༽ ཐལ། ཁྱོད་བདག་མེད་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། ཁྱོད་རི་བོང་རྭ་འཛིན་རྟོག་པས་རིག་པར་བྱ་བ་ཡིན་པར་ཐལ། འདོད་པ་དེའི་ཕྱིར། འདོད་ན། རི་བོང་རྭ་འཛིན་རྟོག་པས་རྟོགས་པར་བྱ་བ་ཡིན་པར་ཐལ། དེས་རིག་པར་བྱ་བ་ཡིན་པའི་ཕྱིར། འདོད་ན། དེས་རྟོགས་པར་བྱ་བ་མིན་པར་ཐལ། རི་བོང་རྭ་འཛིན་རྟོག་པ་དེ་རང་ཡུལ་མ་རྟོགས་པའི་བློ་ཡིན་པའི་ཕྱིར། གཉིས་པ་དབྱེ་བ་ལ། དགག་གཞག་སྤང་གསུམ་ལས། དང་པོ་ནི། སློབ་དཔོན་ཆོས་མཆོག་དང༌། དེའི་རྗེས་འབྲང་བོད་སྔ་རབས་པ་རྣམས་སྣང་ཡུལ་དང་གཟུང་ཡུལ་དོན་གཅིག ཞེན་ཡུལ་དང་འཇུག་ཡུལ་དོན་གཅིག་ཅིང༌། གཟུང་ཡུལ་ལ། གཟུང་ཡུལ་རང་མཚན། གཟུང་ཡུལ་སྤྱི་མཚན། གཟུང་ཡུལ་མེད་པ་གསལ་བ་དང་གསུམ་དུ་ཕྱེ་ནས། རིམ་བཞིན་བུམ་པ་དེ་ཚུར་མཐོང་གི་བརྒྱུད་ཀྱི་བུམ་འཛིན་དབང་མངོན་གྱི་གཟུང་ཡུལ་དང༌། བུམ་པའི་དོན་སྤྱི་དེ་བུམ་འཛིན་རྟོག་པའི་གཟུང་ཡུལ་དང༌། དབང་ཤེས་འཁྲུལ་པ་ལ་སྣང་བའི་སྐྲ་ཤད་དེ་སྐྲ་བཤད་འཛག་སྣང་གི་དབང་ཤེས་ཀྱི་གཟུང་ཡུལ་ཡིན་པ་ལྟ་བུ་ཞེས་བཞེད་དོ། །དེ་འགོག་པ་ལ།

རིགས་པའི་གཙོ་བོ་གཉིས་གསུངས་པ་ལས། དང་པོ་ནི། བུམ་འཛིན་རྟོག་པ་དང༌། སྐྲ་ཤད་འཛག་སྣང་གི་དབང་ཤེས་ཆོས་ཅན། འཁྲུལ་ཤེས་མ་ཡིན་པར་ཐལ། གཟུང་ཡུལ་ཅན་གྱི་ཤེས་པ་ཡིན་པའི་ཕྱིར། ཞེས་པའི་ཐལ་ ༼༢༡༽ བའི་རིགས་པ་འདི་ཡིན་ཏེ། རིགས་གཏེར་ལས། དོན་སྤྱི་དང་ནི་མེད་སྣང་གཉིས། །ཡུལ་ཡིན་ཞེ་ན་དེ་འཛིན་གྱི། །ཤེས་པ་གཉིས་པོ་འཁྲུལ་པ་འགལ། །ཞེས་གསུངས་པའི་ཕྱིར། གལ་ཏེ་ཁོ་ན་རེ། རིགས་པ་དེ་ལ་ཁྱབ་པ་མེད་དེ། ཐག་ཁྲ་ལ་སྦྲུལ་དུ་འཛིན་པའི་བློ་དེ་གཟུང་ཡུལ་ཅན་ཡིན་ཀྱང་འཁྲུལ་ཤེས་ཡིན་པའི་ཕྱིར་རོ་སྙམ་ན། དེ་གཟུང་ཡུལ་ཅན་ཡིན་པ་རྟགས་མ་གྲུབ་སྟེ། ཐག་ཁྲ་ལ་སྦྲུལ་དུ་འཁྲུལ་པའི་ཚེ། དང་པོ་ཐག་ཁྲ་མཐོང་བའི་དབང་ཤེས་སྐྱེ། དེའི་རྗེས་སུ་འདི་ནི་སྦྲུལ་ལོ་སྙམ་དུ་འཛིན་པའི་རྟོག་པ་སྐྱེ་བ་ལས། དབང་ཤེས་དེས་ཐག་ཁྲ་གཟུང་ཡུལ་དུ་བྱེད་པས་མ་འཁྲུལ་ཤེས་ཡིན་ལ། རྟོག་པ་དེས་ཐག་ཁྲ་གཟུང་ཡུལ་མི་བྱེད་པས་འཁྲུལ་ཤེས་ཡིན་པའི་རྣམ་དབྱེ་ཕྱེ་དགོས་པའི་ཕྱིར་ཏེ། དེ་སྐད་དུ། ཡུལ་ཡོད་ན་ཡང་ཐག་པ་ལ། །སྦྲུལ་འཛིན་བཞིན་དུ་འཁྲུལ་ཞེ་ན། །ཁྲར་འཛིན་ཡུལ་ཡོད་ཕྱིར་མ་འཁྲུལ། །ཡུལ་མེད་པས་ན་སྦྲུལ་འཛིན་འཁྲུལ། །ཞེས་གསུངས་པའི་ཕྱིར། རིགས་པ་གཉིས་པ་ནི། སྣང་ཡུལ་དང་གཟུང་ཡུལ་གྱི་གཞི་མཐུན་དུ་ཁས་བླངས་པའི་བུམ་པའི་དོན་སྤྱི་དང༌། མིག་རབ་རིབ་ཅན་ལ་སྣང་བའི་སྐྲ་ཤད་ཆོས་ཅན། མཐོང་རུང་གི་ཡུལ་ན་གནས་པའི་གང་ཟག་གཞན་གྱི་བལྟས་པའི་ཚེ་ཁྱོད་མཐོང་བར་ཐལ། རང་གི་ཡུལ་ཅན་གྱི་ཤེས་པ་བུམ་འཛིན་རྟོག་པ་དང༌། སྐྲ་ཤད་འཛག་སྣང་གི་དབང་ ༼༢༢༽ ཤེས་ལས་རྫས་ཐ་དད་དུ་གྱུར་པའི་གཟུང་ཡུལ་ཡིན་པའི་ཕྱིར། རྟགས་ཁས། དཔེར་ན་བུམ་པ་དང་ཀ་བ་ལ་སོགས་པ་བཞིན་ནོ། །ཞེས་པའི་རིགས་པ་འདི་ཡིན་ཏེ། སྣང་ཡུལ་གཉིས་པོ་ཤེས་པ་ལས། །ཐ་དད་ཡིན་ན་ཡུལ་རུང་བར། །གནས་པའི་གང་ཟག་གཞན་གྱིས་ཀྱང༌། །མཐོང་འགྱུར་བུམ་པ་ལས་སོགས་བཞིན། །ཞེས་གསུངས་པའི་ཕྱིར།

ཡང་བོད་སྔ་རབས་པ་ཁ་ཅིག སྣང་ཡུལ་ཤེས་པ་ཀུན་ལ་ཡོད། །གཟུང་ཡུལ་དོན་རིག་མངོན་སུམ་དབང༌། །ཞེན་ཡུལ་རྟོག་པའི་སྒོས་ཆོས་ཡིན། །འཇུག་ཡུལ་དོན་མཐུན་ཀུན་ལ་ཡོད། །ཅེས་སྡོམ་དུ་བྱས་ནས། ཤེས་པ་ཡིན་ན་ཁྱོད་ཀྱི་སྣང་ཡུལ་ཡོད་པས་ཁྱབ། དོན་རིག་མངོན་སུམ་ཡིན་ན་ཁྱོད་ཀྱི་གཟུང་ཡུལ་ཡོད་པས་ཁྱབ། རྟོག་པ་ཡིན་ན་ཁྱོད་ཀྱི་ཞེན་ཡུལ་ཡོད་པས་ཁྱབ། ཡུལ་ཅན་དོན་མཐུན་ཡིན་ན་ཁྱོད་ཀྱི་འཇུག་ཡུལ་ཡོད་པས་ཁྱབ། ཅེས་གསུངས་པ་མི་འཐད་དེ། དང་པོ་ལ། ཟླ་བ་གཉིས་སྣང་གི་དབང་ཤེས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དབང་ཤེས་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། ཁྱོད་ཀྱི་སྣང་ཡུལ་མེད་པར་ཐལ། ཁྱོད་ཀྱི་ཡུལ་མེད་པའི་ཕྱིར་ཏེ། རང་ཡུལ་མེད་པ་ཅན་གྱི་ཤེས་པ་ཡིན་པའི་ཕྱིར། མ་གྲུབ་ན། དེར་ཐལ། རང་ཡུལ་མེད་པ་གསལ་སྣང་ཅན་གྱི་ཤེས་པ་ཡིན་པའི་ཕྱིར་ཏེ། རྟོག་མེད་ལོག་ཤེས་ཡིན་པའི་ཕྱིར་ཏེ། དབང་ཤེས་འཁྲུལ་པ་ཡིན་ ༼༢༣༽ པའི་ཕྱིར། གཉིས་པ་ལ་ཤཱཀྱ་ཐུབ་པའི་བརྒྱུད་ཀྱི་གཟུགས་འཛིན་དབང་མངོན་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དབང་མངོན་དང་ཡིད་མངོན་གང་རུང་ཡིན་པའི་ཕྱིར། གོང་དུ་འདོད་ན། གཟུང་ཡུལ་ཅན་གྱི་ཤེས་པ་ཡིན་པར་ཐལ། འདོད་པའི་ཕྱིར། འདོད་ན། གཉིས་སྣང་ཅན་གྱི་ཤེས་པ་ཡིན་པར་ཐལ། །འདོད་པའི་ཕྱིར། འདོད་ན། མ་ཡིན་པར་ཐལ། གཉིས་སྣང་ནུབ་པའི་ཤེས་པ་ཡིན་པའི་ཕྱིར་ཏེ། གཉིས་སྣང་སྤངས་པའི་ཤེས་པ་ཡིན་པའི་ཕྱིར་ཏེ། སངས་རྒྱས་འཕགས་པའི་བརྒྱུད་ཀྱི་ཤེས་པ་ཡིན་པའི་ཕྱིར། གསུམ་པ་ལ་རི་བོང་རྭ་འཛིན་རྟོག་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རྟོག་པ་དོན་མི་མཐུན་ཡིན་པའི་ཕྱིར། མ་གྲུབ་ན། རི་བོང་རྭ་ཆོས་ཅན། ཁྱོད་འཛིན་རྟོག་པ། རྟོག་པ་དོན་མི་མཐུན་ཡིན་པར་ཐལ། ཁྱོད་མེད་ངེས་ཡིན་པའི་ཕྱིར། གོང་དུ་འདོད་ན། རི་བོང་རྭ་འཛིན་རྟོག་པའི་ཞེན་ཡུལ་མེད་པར་ཐལ། དེའི་ཞེན་ཡུལ་ཡིན་ན་མེད་ངེས་ཡིན་དགོས་པའི་ཕྱིར།

མ་གྲུབ་ན་འབུད། བཞི་པ་ལ་ཚུར་མཐོང་གི་བརྒྱུད་ཀྱི་སྔོན་འཛིན་དབང་མངོན་ཀྱིས་དྲངས་ནས་སྐྱེས་པའི་སྔོན་པོ་ངེས་པའི་དཔྱད་ཤེས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རྟོག་པ་དོན་མཐུན་ཡིན་པའི་ཕྱིར་ཏེ། ངེས་ཤེས་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། འཇུག་ཡུལ་ཅན་གྱི་ཤེས་པ་ཡིན་པར་ཐལ། འདོད་ ༼༢༤༽ པ་གང་ཞིག ཤེས་པ་ཡིན་པའི་ཕྱིར། འདོད་ན། ཚད་མ་ཡིན་པར་ཐལ། འདོད་པའི་ཕྱིར། །འདོད་ན་མ་ཡིན་པར་ཐལ། ཚད་མིན་གྱི་བློ་ཡིན་པའི་ཕྱིར་ཏེ། དཔྱད་ཤེས་ཡིན་པའི་ཕྱིར། ཡང་ཁ་ཅིག ཞེན་ཡུལ་ཅན་གྱི་བློ་ཡིན་ན། རྟོག་པ་དོན་མཐུན་ཡིན་པས་ཁྱབ་ཅེས་དང༌། ཀུན་མཁྱེན་གཡག་མི་ཕམ་ཆོས་ཀྱི་ཉི་མས། རྟོག་པ་ཡིན་ན་ཁྱོད་ཀྱི་སྣང་ཡུལ་མེད་པས་ཁྱབ་སྟེ། རང་འགྲེལ་ལས། རྟོག་པ་ཐམས་ཅད་སྣང་ཡུལ་མེད་པ་ཉིད་དུ་གྲུབ་ཏེ། ཞེས་གསུངས་པའི་ཕྱིར། ཞེས་བཞེད་པ་ཡང་མི་འཐད་དེ། དང་པོ་ལ། སྒྲ་རྟག་འཛིན་གྱི་སྒྲོ་འདོགས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རྟོག་པ་གང་ཞིག་ཁྱོད་ཀྱི་ཞེན་ཡུལ་ཡོད་པའི་ཕྱིར་ཏེ། སྒྲ་དེ་ཁྱོད་ཀྱི་ཞེན་ཡུལ་ཡིན་པའི་ཕྱིར། མ་གྲུབ་ན། སྒྲ་དེ་དེའི་ཞེན་ཡུལ་ཡིན་པར་ཐལ། སྒྲ་དེ་སྒྲ་མི་རྟག་པར་ངེས་པའི་ངེས་ཤེས་ཀྱི་ཞེན་ཡུལ་དང༌། སྒྲ་རྟག་འཛིན་གྱི་སྒྲོ་འདོགས་ཀྱི་ཞེན་ཡུལ་གཉིས་ཀ་ཡིན་པའི་ཕྱིར་ཏེ། རིགས་གཏེར་ལས། ངེས་དང་སྒྲོ་འདོགས་ཞེན་ཡུལ་གཅིག །ཞེན་སྟང་ཐ་དད་ཕྱིར་ན་སེལ། །ཞེས་པའི་བསྟན་དོན་འགྲུབ་པའི་ཕྱིར། །རྩ་བར་འདོད་ན། དེ་ཆོས་ཅན། རྟོག་པ་དོན་མཐུན་མ་ཡིན་པར་ཐལ། རྟོག་པ་དོན་མི་མཐུན་ཡིན་པའི་ཕྱིར་ཏེ། སྒྲོ་འདོགས་ཡིན་པའི་ཕྱིར། དམ་བཅའ་གཉིས་པ་ལ། བུམ་འཛིན་རྟོག་པ་ཆོས་ཅན། དེར་ཐལ། དེའི་ཕྱིར་ཏེ། རྟོག་པ་དོན་མཐུན་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ༼༢༥༽ ཁྱོད་འཛིན་རྟོག་པ་རྟོག་པ་དོན་མཐུན་ཡིན་པར་ཐལ། ཁྱོད་གཞི་གྲུབ་པའི་ཕྱིར། རྩ་བར་འདོད་ན། དེ་ཆོས་ཅན།

ཁྱོད་ཀྱི་སྣང་ཡུལ་ཡོད་པར་ཐལ། བུམ་པའི་དོན་སྤྱི་ཁྱོད་ཀྱི་སྣང་ཡུལ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། ཁྱོད་ཀྱི་དོན་སྤྱི་ཁྱོད་འཛིན་རྟོག་པའི་སྣང་ཡུལ་ཡིན་པར་ཐལ། ཁྱོད་བདག་མེད་ཡིན་པའི་ཕྱིར། ཡང་རྟོག་པའི་སྣང་ཡུལ་ཡོད་པར་ཐལ། སྤྱི་མཚན་ཐམས་ཅད་རྟོག་པའི་སྣང་ཡུལ་དང༌། རང་མཚན་ཐམས་ཅད་རྟོག་མེད་ཤེས་པའི་སྣང་ཡུལ་ཡིན་པའི་ཕྱིར་ཏེ། རིགས་གཏེར་ལས། རང་མཚན་འཛིན་པ་རྟོག་མེད་དེ། །སྤྱི་འཛིན་པ་ནི་རྟོག་པ་ཡིན། །ཞེས་པའི་བསྟན་དོན་གྲུབ་པའི་ཕྱིར། །དིང་སང་ཁ་ཅིག རྟོག་པ་ཡིན་ན། ཁྱོད་ཀྱི་གཟུང་ཡུལ་མེད་པས་ཁྱབ། འོན་ཀྱང་རྟོག་པའི་གཟུང་ཡུལ་གྱི་ཐ་སྙད་ཙམ་བྱར་རུང་སྟེ། བདག་མེད་ཡིན་ན། ཁྱོད་ཀྱི་དོན་སྤྱི་ཁྱོད་ཡིན་པ་ཁྱོད་འཛིན་རྟོག་པའི་གཟུང་ཡུལ་ཡིན་པས་ཁྱབ་པའི་ཕྱིར་ཞེས་ཟེར་རོ། །དེ་ནི་ཁྱབ་པ་སྔ་མ་དེ་དོན་ལ་གནས་ཤིང་དེ་ལྟར་ཡིན་ཀྱང༌། ཕྱི་མ་ཁྱབ་ཆེས་ཏེ། འོ་ན་ཤེས་བྱ་ཆོས་ཅན། དེར་ཐལ། དེའི་ཕྱིར། འདོད་ན། ཤེས་བྱའི་དོན་སྤྱི་ཤེས་བྱ་ཡིན་པ་མེད་པར་ཐལ། འདོད་པའི་ཕྱིར། འདོད་ན། དེ་ཡོད་པར་ཐལ། ཤེས་བྱའི་དོན་སྤྱི་ཤེས་བྱ་ཡིན་པའི་ཕྱིར་ཏེ། ཤེས་བྱའི་དོན་སྤྱི་ཡོད་པའི་ཕྱིར། ཡང་ཁ་ཅིག གཞི་གྲུབ་ན། རྟོག་པའི་ཞེན་ཡུལ་ཡིན་པས་ཁྱབ། གཞི་གྲུབ་ན་རྗེས་དཔག་ 

༼༢༦༽ གི་འཇུག་ཡུལ་ཡིན་པས་ཁྱབ་ཏེ། གཞི་གྲུབ་ན་ཁྱོད་ཁྱོད་འཛིན་རྟོག་པའི་ཞེན་ཡུལ་དང༌། ཁྱོད་ཁྱོད་རྟོགས་པའི་རྗེས་དཔག་གི་འཇུག་ཡུལ་ཡིན་པས་ཁྱབ་པའི་ཕྱིར། ཞེས་ཟེར་བ་ཡང་མི་འཐད་དེ། རྟོག་པ་ཆོས་ཅན། རྟོག་པའི་ཞེན་ཡུལ་ཡིན་པར་ཐལ། གཞི་གྲུབ་པའི་ཕྱིར། ཁྱབ་པ་ཁས། འདོད་ན། རྟོག་པ་ཆོས་ཅན། རྟོག་པ་ལ་ལྐོག་གྱུར་ཡིན་པར་ཐལ། འདོད་པའི་ཕྱིར། འདོད་ན། རང་བློ་རང་ལ་ལྐོག་གྱུར་དུ་འདོད་པ་མུ་སྟེགས་སྤྱོད་པ་བའི་རྗེས་སུ་འབྲང་རིགས་པར་ཐལ། རྟོག་པ་རྟོག་པ་ལ་ལྐོག་གྱུར་ཡིན་པའི་ཕྱིར། ཡང་གཉིས་པ་ལ། རྗེས་དཔག་ཆོས་ཅན། རྗེས་དཔག་གི་འཇུག་ཡུལ་ཡིན་པར་ཐལ། གཞི་གྲུབ་པའི་ཕྱིར། འདོད་ན། དེ་ཆོས་ཅན། རྗེས་དཔག་གི་ཞེན་ཡུལ་ཡིན་པར་ཐལ། འདོད་པའི་ཕྱིར། འདོད་ན། རྗེས་དཔག་ལ་ལྐོག་གྱུར་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དེ་ལ་ལྐོག་གྱུར་མ་ཡིན་པར་ཐལ། དེ་ལ་མངོན་གྱུར་ཡིན་པའི་ཕྱིར། མ་གྲུབ་ན། རྗེས་དཔག་ཆོས་ཅན། ཁྱོད་ཁྱོད་ལ་མངོན་གྱུར་ཡིན་པར་ཐལ། ཁྱོད་ཤེས་པ་ཡིན་པའི་ཕྱིར། གཉིས་པ་རང་ལུགས་ལ། ཡུལ་དུ་བྱས་ཚུལ་གྱི་སྒོ་ནས་ཡུལ་བཞིར་དབྱེ་བ། འཇུག་ཚུལ་གྱི་སྒོ་ནས་རང་སྤྱི་གཉིས་སུ་དབྱེ་བ། འཇུག་ཡུལ་གྱི་སྒོ་ནས་མངོན་ལྐོག་གཉིས་སུ་དབྱེ་བ། ངོ་བོའི་སྒོ་ནས་བདེན་པ་གཉིས་སུ་དབྱེ་བ། མཐར་ཐུག་གི་སྒོ་ནས་རང་མཚན་གཅིག་པུར་བསྡུ་བའི་ ༼༢༧༽ ཚུལ་དང་ལྔ། དང་པོ་ལ། སྤྱིར་བསྟན་པ་དང༌། སོ་སོའི་རྣམ་གཞག་གཉིས། དང་པོ་ནི། གཞི་གྲུབ་ན། སྣང་ཡུལ། ཞེན་ཡུལ། འཇུག་ཡུལ་གསུམ་ཀ་ཡིན་པས་ཁྱབ་ཏེ། གཞི་གྲུབ་ན། ཁྱོད་ཁྱོད་འཛིན་མངོན་སུམ་གྱི་སྣང་ཡུལ་དང༌། ཁྱོད་ཁྱོད་འཛིན་རྟོག་པའི་ཞེན་ཡུལ་དང༌། ཁྱོད་ཁྱོད་རྟོགས་པའི་ཚད་མའི་འཇུག་ཡུལ་ཡིན་པས་ཁྱབ་པའི་ཕྱིར། གཞི་གྲུབ་ན། གཟུང་ཡུལ་ཡིན་པས་མ་ཁྱབ་ཏེ། གཟུང་ཡུལ་ཡིན་ན་རང་འཛིན་ཚུར་མཐོང་གི་བརྒྱུད་ཀྱི་དོན་རིག་མངོན་སུམ་གྱི་ཡུལ་དུ་གྱུར་པའི་ཕྱི་དོན་ཡིན་པས་ཁྱབ་པའི་ཕྱིར།

དེས་ན་མངོན་སུམ་ཡིན་ན། ཁྱོད་ཀྱི་སྣང་ཡུལ་ཡོད་པས་ཁྱབ་སྟེ། དཔེར་ན་སྔོན་པོ་དེ་ཚུར་མཐོང་གི་བརྒྱུད་ཀྱི་སྔོན་འཛིན་དབང་མངོན་གྱི་སྣང་ཡུལ་གཟུང་ཡུལ་འཇུག་ཡུལ་གསུམ་ཀ་ཡིན་པ་དང༌། སྔོན་འཛིན་དབང་མངོན་དེ་སྔོན་འཛིན་དབང་མངོན་ཉམས་སུ་མྱོང་བའི་རང་རིག་མངོན་སུམ་གྱི་གཟུང་ཡུལ་མ་ཡིན་ཡང༌། དེའི་སྣང་ཡུལ་དང་འཇུག་ཡུལ་གཉིས་ཀ་ཡིན་པ་ལྟ་བུའོ། །མངོན་སུམ་ཡིན་ན་ཁྱོད་ཀྱི་གཟུང་ཡུལ་ཡོད་པས་མ་ཁྱབ་ཏེ། གཟུང་ཡུལ་ཅན་གྱི་ཤེས་པ་ཡིན་ན། ཚུར་མཐོང་གི་བརྒྱུད་ཀྱི་དབང་མངོན་དང་ཡིད་མངོན་གང་རུང་ཡིན་དགོས་པའི་ཕྱིར། མངོན་སུམ་ཡིན་ན། ཁྱོད་ཀྱི་ཞེན་ཡུལ་མེད་པས་ཁྱབ་ཅིང༌། ཁྱོད་ཀྱི་འཇུག་ཡུལ་ཡོད་པས་ཁྱབ་ཏེ། ཞེན་ཡུལ་ཅན་གྱི་ཤེས་ ༼༢༨༽ པ་དང༌། རྟོག་པ་ཡིན་ཁྱབ་མཉམ་དང༌། འཇུག་ཡུལ་ཅན་གྱི་ཤེས་པ་དང༌། ཚད་མ་ཡིན་ཁྱབ་མཉམ་ཡིན་པའི་ཕྱིར། དེ་བཞིན་དུ་རྟོག་མེད་འཁྲུལ་ཤེས་ཡིན་ན། ཁྱོད་ཀྱི་སྣང་ཡུལ་མེད་པས་ཁྱབ་ཏེ། ཟླ་གཉིས་དེ་ཟླ་བ་གཉིས་སྣང་གི་དབང་ཤེས་ཀྱི་སྣང་ཡུལ་ཡིན་ཡང་ཟླ་གཉིས་མེད་པའི་ཕྱིར། རྟོག་པ་དོན་མཐུན་དང་དོན་མི་མཐུན་གང་རུང་ཡིན་ན། ཁྱོད་ཀྱི་སྣང་ཡུལ་ཡོད་པས་ཁྱབ་ཏེ། བུམ་པའི་དོན་སྤྱི་དེ་བུམ་འཛིན་རྟོག་པའི་སྣང་ཡུལ་དང༌། རི་བོང་རྭའི་དོན་སྤྱི་དེ་རི་བོང་རྭ་འཛིན་རྟོག་པའི་སྣང་ཡུལ་ཡིན་པའི་ཕྱིར། རྟོག་པ་དོན་མཐུན་དང༌། དོན་མི་མཐུན་གྱི་ཁྱད་པར་ཡང༌། ཞེན་སྟངས་དོན་དང་མཐུན་མི་མཐུན་གྱི་སྒོ་ནས་འཇོག་པ་ཡིན་གྱིས། ཞེན་ཡུལ་ཡོད་མེད་ཀྱི་སྒོ་ནས་མི་འཇོག་སྟེ། སྒྲ་རྟག་འཛིན་གྱི་སྒྲོ་འདོགས་དང༌། སྒྲ་མི་རྟག་རྟོགས་ཀྱི་རྗེས་དཔག་གཉིས་ཀ་ཞེན་ཡུལ་ཡོད་མཚུངས། ཡིན་ཀྱང༌། སྒྲོ་འདོགས་དེ་ཞེན་སྟངས་དོན་དང་མི་མཐུན་པས་རྟོག་པ་དོན་མི་མཐུན་དང༌། རྗེས་དཔག་དེ་ཞེན་སྟངས་དོན་དང་མཐུན་པའི་ཤེས་པ་ཡིན་པས། རྟོག་པ་དོན་མཐུན་དུ་འགྱུར་བའི་ཕྱིར། དཔེར་ན་ཕུང་པོ་ལ་བདག་ཏུ་འཛིན་པའི་རྟོག་པ་དེ་ཞེན་ཡུལ་ཡོད་པ་ཅན་ཡིན་ཡང་རྟོག་པ་དོན་མི་མཐུན་དང༌།

རི་བོང་རྭ་དངོས་མེད་དུ་རྟོགས་པའི་ཞེན་ཡུལ་རི་བོང་རྭ་དེ་མེད་ཀྱང༌། རྗེས་དཔག་དེ་རྟོག་པ་དོན་མཐུན་དུ་འཇོག་པ་བཞིན་ནོ། །དེ་སྐད་དུ་ཡང་རང་འགྲེལ་ ༼༢༩༽ ལས། ཞེན་ཡུལ་ལ་འཁྲུལ་མ་འཁྲུལ་གྱི་ཁྱད་པར་ཞེན་ཡུལ་བདེན་བརྫུན་གྱིས་མི་འཇོག་གི ཞེན་སྟངས་དོན་དང་མཐུན་མི་མཐུན་གྱིས་འཇོག་པས་ཞེན་ཡུལ་བདེན་པར་མཚུངས་ཀྱང༌། ཞེན་སྟངས་དོན་དང་མི་མཐུན་པས་སྒྲོ་འདོགས་འཁྲུལ་པ་དང༌། མཐུན་པས་ངེས་པ་མ་འཁྲུལ་པར་འཇོག་སྟེ། དཔེར་ན་ཞེན་ཡུལ་བདེན་པ་དང་ལྡན་ཡང༌། ཕུང་པོ་ལ་བདག་འཛིན་ཞེན་ཡུལ་ལ་འཁྲུལ་པ་དང༌། ཞེན་ཡུལ་དངོས་པོར་མེད་ཀྱང་རི་བོང་གི་རྭ་དངོས་མེད་དུ་དཔོག་པའི་རྗེས་དཔག་ལ་སོགས་པ་ཞེན་ཡུལ་ལ་མ་འཁྲུལ་བར་འགྱུར་བའི་ཕྱིར་རོ། །ཞེས་གསུངས་པ་ཡིན་ནོ། །དེས་ན་རི་བོང་རྭ་དངོས་མེད་དུ་རྟོགས་པའི་རྗེས་དཔག་གི་ཞེན་ཡུལ་ཙམ་མེད་ཅིང༌། དེའི་ཞེན་ཡུལ་གྱི་གཙོ་བོ་ཡོད་པ་ཡིན་ཏེ། རི་བོང་རྭ་དེའི་ཞེན་ཡུལ་ཙམ་དང༌། རི་བོང་རྭ་དངོས་མེད་དེ་དེའི་ཞེན་ཡུལ་གྱི་གཙོ་བོ་ཡིན་པའི་ཕྱིར། རྗོད་བྱེད་ཀྱི་སྒྲ་དོན་མཐུན་དང་སྐྱེས་བུ་ཡིན་ན་ཡང་ཁྱོད་ཀྱི་འཇུག་ཡུལ་ཡོད་པས་ཁྱབ་ཏེ། གཞི་གྲུབ་ན་རྗོད་བྱེད་ཀྱི་སྒྲ་དོན་མཐུན་གྱི་འཇུག་ཡུལ་དང༌། སྐྱེས་བུའི་འཇུག་ཡུལ་ཡིན་པས་ཁྱབ་པའི་ཕྱིར། རྗོད་བྱེད་ཀྱི་སྒྲ་དོན་མི་མཐུན་ལ་འཇུག་ཡུལ་མེད་དེ། དེའི་འཇུག་ཡུལ་གྱི་ཐ་སྙད་རིགས་པའི་གཞུང་ལས་མ་བཤད་པའི་ཕྱིར། གལ་ཏེ་རི་བོང་རྭའི་དོན་སྤྱི་དེ་རི་བོང་རྭ་ཞེས་བརྗོད་པའི་སྒྲའི་འཇུག་ཡུལ་ཡིན་ཏེ། དེ་དེའི་དངོས་ཀྱི་བརྗོད་ ༼༣༠༽ བྱ་ཡིན་པའི་ཕྱིར། ཞེ་ན། འོ་ན་བུམ་པའི་དོན་སྤྱི་དེ་བུམ་པ་ཞེས་བརྗོད་པའི་སྒྲའི་འཇུག་ཡུལ་ཡིན་པར་ཐལ། དེ་དེའི་དངོས་ཀྱི་བརྗོད་བྱ་ཡིན་པའི་ཕྱིར། ཁྱབ་པ་མཚུངས། འདོད་ན། བུམ་པའི་དོན་སྤྱི་ཆོས་ཅན། བུམ་པ་ཡིན་པར་ཐལ། བུམ་པ་ཞེས་བརྗོད་པའི་སྒྲའི་འཇུག་ཡུལ་ཡིན་པའི་ཕྱིར།

འདོན་ན་མ་ཡིན་པར་ཐལ། སྤྱི་མཚན་ཡིན་པའི་ཕྱིར་ཏེ། སྤྱི་ཡིན་པའི་ཕྱིར། འདིར་སྨྲས་པ། མངོན་སུམ་ཀུན་དང་རྟོག་པ་ཀུན། །སྣང་ཡུལ་ཅན་གྱི་ཤེས་པ་ཡིན། །དེ་ལས་གཞན་པའི་ཡུལ་ཅན་ཀུན། །སྣང་ཡུལ་མེད་པའི་ཡུལ་ཅན་ཡིན། །གཉིས་སྣང་ཅན་གྱི་དབང་ཡིད་ཀུན། །གཟུང་ཡུལ་ཅན་གྱི་ཡུལ་ཅན་ཡིན། །དེ་ལས་གཞན་པའི་ཡུལ་ཅན་ཀུན། །གཟུང་ཡུལ་མེད་པའི་ཡུལ་ཅན་ཡིན། །རྟོག་པ་དོན་མཐུན་ཐམས་ཅད་ལ། །ཞེན་ཡུལ་ཡོད་པར་ཤེས་པར་བྱ། །དོན་མི་མཐུན་པ་འགའ་ཞིག་ལའང༌། །ཞེན་ཡུལ་ཙམ་ཡོད་ཤེས་པར་བྱ། །རྟོག་མེད་ཤེས་པ་ཐམས་ཅད་དང༌། །རྗོད་བྱེད་སྒྲ་དང་སྐྱེས་བུ་རྣམས། །ཞེན་ཡུལ་མེད་པའི་ཡུལ་ཅན་ཡིན། །ཚད་མ་ཀུན་དང་སྐྱེས་བུ་དང༌། །རྗོད་བྱེད་སྒྲ་རྣམས་དོན་མཐུན་ལ། །འཇུག་ཡུལ་ཡོད་པར་ཤེས་པར་བྱ། །དེ་ལས་གཞན་པའི་ཡུལ་ཅན་ཀུན། །འཇུག་ཡུལ་མེད་པའི་ཡུལ་ཅན་ཡིན། །བསྡུ་བའི་ཚིགས་སུ་བཅད་པ་འདི། །རྣམ་དཔྱོད་སྙིང་གི་དཀྱིལ་དུ་ཆོངས། །བློ་གསལ་རང་དང་གཞན་ཀུན་ལ། །ཡང་དག་རིགས་ ༼༣༡༽ པའི་སྣང་བ་སྤེལ། །གཉིས་པ་སོ་སོའི་རྣམ་གཞག་ལ་བཞི་ལས། དང་པོ་སྣང་ཡུལ་ལ། མཚན་ཉིད་དང་དབྱེ་བ་གཉིས། དང་པོ་ནི། ཁ་ཅིག ཡུལ་ཅན་དེས་སྣང་ནས་རིག་པར་བྱ་བ། ཡུལ་ཅན་དེའི་སྣང་ཡུལ་གྱི་མཚན་ཉིད་ཟེར་བ་མི་འཐད་དེ། བུམ་པའི་དོན་སྤྱི་ཆོས་ཅན། བུམ་འཛིན་རྟོག་པས་སྣང་ནས་རིག་པར་བྱ་བ་ཡིན་པར་ཐལ། དེའི་སྣང་ཡུལ་ཡིན་པའི་ཕྱིར། འདོད་ན། དེས་རིག་པར་བྱ་བ་ཡིན་པར་ཐལ། དེས་སྣང་ནས་རིག་པར་བྱ་བ་ཡིན་པའི་ཕྱིར། འདོད་ན། དེས་རྟོགས་པར་བྱ་བ་ཡིན་པར་ཐལ་ལོ། རང་ལུགས་ནི། ཡུལ་ཅན་དེ་ལ་རྣམ་པ་གཏད་པའི་སྒོ་ནས་སྣང་བ་དང༌། རྣམ་མེད་དུ་དངོས་སུ་སྣང་བ་གང་རུང་དུ་གྱུར་པའི་ཡུལ་དེ། སྣང་ཡུལ་གྱི་མཚན་ཉིད། དབྱེ་ན་རྣམ་པ་གཏད་པའི་སྒོ་ནས་སྣང་བའི་ཡུལ་དང༌། རྣམ་མེད་དུ་དངོས་སུ་སྣང་བའི་སྣང་ཡུལ་གཉིས། དང་པོ་ནི། གཟུང་ཡུལ་མཐའ་དག་ཡིན་ཏེ། རང་འཛིན་ཚུར་མཐོང་གི་བརྒྱུད་ཀྱི་དོན་རིག་མངོན་སུམ་གྱི་གཟུང་ཡུལ་ཡིན་ན།

དེ་ལ་རྣམ་པ་གཏད་པའི་སྒོ་ནས་སྣང་བའི་སྣང་ཡུལ་ཡིན་པས་ཁྱབ་པའི་ཕྱིར། དཔེར་ན་གཟུགས་དེ་ཚུར་མཐོང་གི་བརྒྱུད་ཀྱི་གཟུགས་འཛིན་དོན་རིག་མངོན་སུམ་གྱི་སྣང་ཡུལ་ཡིན་པ་ལྟ་བུའོ། །གཉིས་པ་ལ། རང་རིག་མངོན་སུམ་གྱི་སྣང་ཡུལ། རྣལ་འབྱོར་མངོན་སུམ་གྱི་སྣང་ཡུལ། རྟོག་པའི་སྣང་ཡུལ་དང་གསུམ། དང་པོ་ནི། ཤེས་པ་ཐམས་ཅད་ཡིན་ཏེ། ༼༣༢༽ ཤེས་པ་ཡིན་ན། ཁྱོད་ཁྱོད་མྱོང་རང་རིག་མངོན་སུམ་གྱི་སྣང་ཡུལ་ཡིན་པས་ཁྱབ་པའི་ཕྱིར། གཉིས་པ་ནི་བདེན་བཞིའི་ཆོས་ཉིད་གཙོ་བོར་གྱུར་པའི་ཆོས་ཐམས་ཅད་ཡིན་ཏེ། གཞི་གྲུབ་ན། རྣལ་འབྱོར་མངོན་སུམ་གྱི་སྣང་ཡུལ་ཡིན་པས་ཁྱབ་པའི་ཕྱིར། གསུམ་པ་ནི། སྤྱི་མཚན་ཐམས་ཅད་ཡིན་ཏེ། རྟོག་པའི་སྣང་ཡུལ་དང་སྤྱི་མཚན་དོན་གཅིག་པའི་ཕྱིར། དཔེར་ན་སྒྲ་མི་རྟག་པའི་དོན་སྤྱི་དེ་སྒྲ་མི་རྟག་པར་འཛིན་པའི་རྟོག་པའི་སྣང་ཡུལ་ཡིན་པ་ལྟ་བུའོ། །སྣང་ཡུལ་ལ་རྣམ་པ་གཏད་པའི་སྒོ་ནས་སྣང་བ་དང༌། རྣམ་མེད་དུ་དངོས་སུ་སྣང་བ་གཉིས་སུ་དབྱེ་བ་ནི། ཡུལ་ཅན་ལ་ལྟོས་ནས་ཡིན་གྱིས། ཕན་ཚུན་འགལ་བ་ནི་མ་ཡིན་ཏེ། བུམ་པ་དེ་ཚུར་མཐོང་གི་བརྒྱུད་ཀྱི་བུམ་འཛིན་དོན་རིག་གི་མངོན་སུམ་གྱི་སྣང་ཡུལ་དུ་འཇོག་པའི་ཚེ། དེ་ལ་རྣམ་པ་གཏད་པའི་སྒོ་ནས་དེའི་སྣང་ཡུལ་དུ་གྱུར་པ་ཡིན། རྣལ་འབྱོར་མངོན་སུམ་གྱི་སྣང་ཡུལ་དུ་འཇོག་པའི་ཚེ། དེ་ལ་རྣམ་མེད་དུ་དངོས་སུ་སྣང་བའི་སྒོ་ནས་སྣང་ཡུལ་དུ་གྱུར་པ་ཡིན་པའི་ཕྱིར། གཉིས་པ་གཟུང་ཡུལ་ལ། མཚན་ཉིད་དང་དབྱེ་བ་གཉིས། དང་པོ་ནི། རང་འཛིན་ཚུར་མཐོང་གི་བརྒྱུད་ཀྱི་དོན་རིག་མངོན་སུམ་ལ་རང་འདྲའི་རྣམ་པ་དངོས་སུ་གཏོད་བྱེད་ཀྱི་ཕྱི་དོན་དེ། གཟུང་ཡུལ་གྱི་མཚན་ཉིད། གཟུང་ཡུལ་དང༌། གཟུང་དོན་དང༌། རང་འཛིན་ཚུར་མཐོང་གི་བརྒྱུད་ཀྱི་དོན་རིག་མངོན་ ༼༣༣༽ སུམ་གྱི་དམིགས་རྐྱེན་དང༌། ཚུར་མཐོང་གི་བརྒྱུད་ཀྱི་མངོན་སུམ་གྱི་ཡུལ་དུ་གྱུར་པའི་ཕྱི་དོན་དང༌། དེའི་གཞལ་བྱར་གྱུར་པའི་ཕྱི་དོན་དང༌།

ཕྱི་རོལ་ཡུལ་གྱི་རྡུལ་ཕྲན་ཁྱད་པར་ཅན་རྣམས་དོན་གཅིག་མིང་གི་རྣམ་གྲངས་ཡིན་ནོ། །ཁ་ཅིག ཕྱི་དོན་ཡིན་ན། གཟུང་ཡུལ་ཡིན་པས་ཁྱབ་ཟེར་བ་མི་འཐད་དེ། ཟླ་མེད་ཀྱི་རྡུལ་ཕྲན་ཡན་གར་བ་ཆོས་ཅན། དེར་ཐལ། དེའི་ཕྱིར་ཏེ། རྩོད་གཞི་ཡིན་པའི་ཕྱིར། འདོད་ན། རང་འཛིན་ཚུར་མཐོང་གི་བརྒྱུད་ཀྱི་དོན་རིག་མངོན་སུམ་དངོས་སུ་བསྐྱེད་བྱེད་ཀྱི་རྒྱུར་གྱུར་པའི་ཕྱི་དོན་ཡིན་པར་ཐལ། འདོད་པའི་ཕྱིར། ཁྱབ་ཏེ། རྣམ་འགྲེལ་ལས། རྒྱུ་ཡི་དངོས་པོ་མ་གཏོགས་པ། །གཟུང་བ་ཞེས་བྱ་གཞན་ཅིའང་མེད། །ཅེས་གསུངས་པའི་ཕྱིར། གོང་དུ་འདོད་ན། རང་འཛིན་ཚུར་མཐོང་གི་བརྒྱུད་ཀྱི་དོན་རིག་མངོན་སུམ་གྱི་ཡུལ་དུ་གྱུར་པའི་ཕྱི་དོན་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། ཚུར་མཐོང་གི་བརྒྱུད་ཀྱི་དོན་རིག་མངོན་སུམ་གྱིས་ལྟ་བར་མི་བཟོད་པའི་རྡུལ་ཕྲན་ཕལ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། གཟུང་ཡུལ་དེ་ལ་ཡུལ་ཅན་གྱི་སྒོ་ནས་དབྱེ་ན། རང་འཛིན་ཚུར་མཐོང་གི་བརྒྱུད་ཀྱི་དབང་མངོན་ཙམ་གྱི་གཟུང་ཡུལ་དང༌། རང་འཛིན་ཚུར་མཐོང་གི་བརྒྱུད་ཀྱི་ཡིད་མངོན་གྱི་གཟུང་ཡུལ་གཉིས། དང་པོ་ནི། གཟུགས་སྐད་ཅིག་མ་དང་པོ་དེ་ཚུར་མཐོང་གི་བརྒྱུད་ ༼༣༤༽ ཀྱི་གཟུང་འཛིན་དབང་མངོན་སྐད་ཅིག་མ་དང་པོའི་གཟུང་ཡུལ་ཡིན་པ་དང༌། སྒྲ་སྐད་ཅིག་མ་དང་པོ་དེ་ཚུར་མཐོང་གི་བརྒྱུད་ཀྱི་སྒྲ་འཛིན་དབང་མངོན་སྐད་ཅིག་མ་དང་པོའི་གཟུང་ཡུལ་ཡིན་པ་སོགས་ནས་རེག་བྱའི་བར་ལ་རིགས་འགྲེ། གཉིས་པ་ནི། གཟུགས་སྐད་ཅིག་མ་གཉིས་པ་དང༌། སྒྲ་སྐད་ཅིག་མ་གཉིས་པ་ཚུར་མཐོང་གི་བརྒྱུད་ཀྱི་གཟུགས་འཛིན་ཡིད་མངོན་སྐད་ཅིག་མ་དང་པོ་དང༌། སྒྲ་འཛིན་ཡིད་མངོན་སྐད་ཅིག་མ་དང་པོའི་གཟུང་ཡུལ་ཡིན་པ་ལྟ་བུའོ། །དེ་བཞིན་དུ་གཟུགས་སྐད་ཅིག་མ་གསུམ་པ་དང༌། སྒྲ་སྐད་ཅིག་མ་གསུམ་པ། ཚུར་མཐོང་གི་བརྒྱུད་ཀྱི་གཟུགས་འཛིན་ཡིད་མངོན་སྐད་ཅིག་མ་གཉིས་པ་དང༌། སྒྲ་འཛིན་ཡིད་མངོན་སྐད་ཅིག་མ་གཉིས་པའི་གཟུང་ཡུལ་ཡིན་པ་སོགས་སྐད་ཅིག་མ་བརྒྱའི་བར་ལ་ཡང་རིགས་འགྲེ་ཞིང༌།

དྲི་རོ་རེག་བྱ་འཛིན་པའི་ཡིད་མངོན་ལ་ཡང་དཔེ་མཚོན་ནས་ཤེས་པར་བྱའོ། །ཁ་ཅིག རང་འཛིན་ཚུར་མཐོང་གི་བརྒྱུད་ཀྱི་དབང་མངོན་གྱི་གཟུང་ཡུལ་ཡིན་ན། རང་འཛིན་ཚུར་མཐོང་གི་བརྒྱུད་ཀྱི་ཡིད་མངོན་གྱི་གཟུང་ཡུལ་མ་ཡིན་པས་ཁྱབ། ཚུར་མཐོང་གི་བརྒྱུད་ཀྱི་གཟུགས་འཛིན་དབང་མངོན་སྐད་ཅིག་མ་དང་པོའི་གཟུང་ཡུལ་ཡིན་ན། ཚུར་མཐོང་གི་བརྒྱུད་ཀྱི་གཟུགས་འཛིན་དབང་མངོན་གྱི་གཟུང་ཡུལ་ཡིན་པས་ཁྱབ། ཚུར་མཐོང་གི་བརྒྱུད་ཀྱི་སྔོན་འཛིན་དབང་མངོན་གྱི་ ༼༣༥༽ གཟུང་ཡུལ་ཡིན་ན། ཚུར་མཐོང་གི་བརྒྱུད་ཀྱི་གཟུགས་འཛིན་དབང་མངོན་གྱི་གཟུང་ཡུལ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། གཟུགས་སྐད་ཅིག་མ་གཉིས་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རང་འཛིན་ཚུར་མཐོང་གི་བརྒྱུད་ཀྱི་གཟུགས་འཛིན་དབང་མངོན་སྐད་ཅིག་མ་གཉིས་པའི་གཟུང་ཡུལ་ཡིན་པའི་ཕྱིར་ཏེ། དེའི་དམིགས་རྐྱེན་ཡིན་པའི་ཕྱིར། མ་གྲུབ་ན། དེར་ཐལ། ཚུར་མཐོང་གི་བརྒྱུད་ཀྱི་གཟུགས་འཛིན་དབང་མངོན་སྐད་ཅིག་མ་གཉིས་པའི་དམིགས་རྐྱེན་གཅིག་ཡོད་པའི་ཕྱིར། རྩ་བར་འདོད་ན། དེ་ཆོས་ཅན། རང་འཛིན་ཚུར་མཐོང་གི་བརྒྱུད་ཀྱི་ཡིད་མངོན་གྱི་གཟུང་ཡུལ་ཡིན་པར་ཐལ། ཚུར་མཐོང་གི་བརྒྱུད་ཀྱི་གཟུགས་འཛིན་ཡིད་མངོན་སྐད་ཅིག་མ་དང་པོའི་གཟུང་ཡུལ་ཡིན་པའི་ཕྱིར་ཏེ། དེའི་དམིགས་རྐྱེན་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེའི་དམིགས་རྐྱེན་ཡིན་པར་ཐལ། ཁྱོད་ཀྱིས་དམིགས་རྐྱེན་བྱས་ནས་གཟུགས་འཛིན་དབང་མངོན་སྐད་ཅིག་མ་གཉིས་པ་དང༌། གཟུགས་འཛིན་ཡིད་མངོན་སྐད་ཅིག་མ་དང་པོ་གཉིས་དུས་མཉམ་དུ་བསྐྱེད་ནུས་པའི་ཕྱིར། མ་གྲུབ་ན། དེ་དེར་ཐལ། ཡིད་མངོན་སྐད་ཅིག་མ་དང་པོ་ཡིན་ན། རང་དང་དུས་མཉམ་པའི་དབང་མངོན་སྐད་ཅིག་མ་གཉིས་པ་དང་དམིགས་རྐྱེན་གཅིག་ལས་ ༼༣༦༽ སྐྱེས་པའི་ཁྱབ་པའི་ཕྱིར། གཉིས་པ་ལ། གཟུགས་སྐད་ཅིག་མ་དང་པོ་ཆོས་ཅན། དེར་ཐལ། དེའི་ཕྱིར།

མ་གྲུབ་ན། བསླ། འདོད་ན། ཚུར་མཐོང་གི་བརྒྱུད་ཀྱི་གཟུགས་འཛིན་དབང་མངོན་གྱི་དངོས་རྒྱུ་ཡིན་པར་ཐལ། དེ་དེའི་གཟུང་ཡུལ་ཡིན་པའི་ཕྱིར། འདོད་ན། ཚུར་མཐོང་གི་བརྒྱུད་ཀྱི་གཟུགས་འཛིན་དབང་མངོན་དང༌། ཚུར་མཐོང་གི་བརྒྱུད་ཀྱི་གཟུགས་འཛིན་དབང་མངོན་སྐད་ཅིག་མ་དང་པོ་གཉིས་དངོས་རྒྱུ་གཅིག་ལས་བསྐྱེད་པར་ཐལ། ཚུར་མཐོང་གི་བརྒྱུད་ཀྱི་གཟུགས་འཛིན་དབང་མངོན་དེ་ཡང་གཟུགས་སྐད་ཅིག་མ་དང་པོ་ལས་དངོས་སུ་སྐྱེས། དེ་སྐད་ཅིག་མ་དང་པོ་ཡང་གཟུགས་སྐད་ཅིག་མ་དང་པོ་ལས་དངོས་སུ་སྐྱེས་པའི་ཕྱིར། འདོད་ན། ཚུར་མཐོང་གི་བརྒྱུད་ཀྱི་གཟུགས་འཛིན་དབང་མངོན་དེ། དེ་སྐད་ཅིག་མ་དང་པོ་དང་དུས་མཉམ་ཡིན་པར་ཐལ། འདོད་པའི་ཕྱིར། འདོད་ན། ཚུར་མཐོང་གི་བརྒྱུད་ཀྱི་གཟུགས་འཛིན་དབང་མངོན་ཆོས་ཅན། ཁྱོད་དུ་གྱུར་པའི་གཟུགས་འཛིན་དབང་མངོན་སྐད་ཅིག་མ་གཉིས་པ་སོགས་མེད་པར་ཐལ། ཁྱོད་ཚུར་མཐོང་གི་བརྒྱུད་ཀྱི་གཟུགས་འཛིན་དབང་མངོན་སྐད་ཅིག་མ་དང་པོ་དང་དུས་མཉམ་ཡིན་པའི་ཕྱིར། ཨེ་བྱུང༌། གསུམ་པ་ལ། སྔོན་པོ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སེར་པོ་ 

༼༣༧༽ དེ་ཚུར་མཐོང་གི་བརྒྱུད་ཀྱི་སེར་འཛིན་དབང་མངོན་གྱི་གཟུང་ཡུལ་ཡིན་པའི་ཕྱིར། གོང་དུ་འདོད་ན། གཟུགས་དང་གཅིག་ཡིན་པར་ཐལ། འདོད་པའི་ཕྱིར། ཡུལ་གྱི་སྒོ་ནས་དབྱེ་ན། གཟུགས་སྒྲ་དྲི་རོ་རེ་བྱ་དང་ལྔ་ཡོད་དེ། གཟུང་ཡུལ་དེ་ལ་གཟུགས་སོགས་དོན་ལྔར་ངེས་པའི་ཕྱིར། འོན་ཀྱང་གཟུགས་ཡིན་ན། གཟུང་ཡུལ་ཡིན་པས་མ་ཁྱབ་ཏེ། གཟུགས་ཀྱི་ཆུང་མཐར་གྱུར་པའི་རྫས་རྡུལ་ཕྲ་རབ་ཀྱིས་མ་ངེས་པའི་ཕྱིར། གསུམ་པ་ཞེན་ཡུལ་ལ་མཚན་ཉིད་དང་དབྱེ་བ་གཉིས། དང་པོ་ནི། ཁ་ཅིག བློ་དེས་ཞེན་ནས་རིག་པར་བྱ་བ། བློ་དེའི་ཞེན་ཡུལ་གྱི་མཚན་ཉིད་ཟེར་བ་མི་འཐད་དེ། འོ་ན་བུམ་པ་ཆོས་ཅན། བུམ་འཛིན་རྟོག་པས་ཞེན་ནས་རིག་པར་བྱ་བ་ཡིན་པར་ཐལ། བུམ་འཛིན་རྟོག་པའི་ཞེན་ཡུལ་ཡིན་པའི་ཕྱིར། འདོད་ན། དེས་རིག་པར་བྱ་བ་ཡིན་པར་ཐལ། འདོད་པའི་ཕྱིར། འདོད་ན། དེའི་རྟོགས་བྱར་ཐལ་ལོ། རང་ལུགས་ནི། རང་འཛིན་རྟོག་པས་ཞེན་པར་བྱ་བ་རང་འཛིན་རྟོག་པའི་ཞེན་ཡུལ་གྱི་མཚན་ཉིད། ཡང་ན་རང་འཛིན་རྟོག་པ་དོན་མཐུན་གྱིས་ཞེན་པར་བྱ་བ་དེ་ཞེན་ཡུལ་གྱི་མཚན་ཉིད་ཡིན་ཏེ། སྤྱིར་ཞེན་ཡུལ་ཡིན་ན་ཡོད་པས་ཁྱབ་ཅིང༌། རང་འཛིན་རྟོག་པའི་ཞེན་ཡུལ་ཡིན་ན་ཡོད་པས་མ་ཁྱབ་པའི་ཕྱིར། གཉིས་པ་དབྱེ་བ་ལ། ཡུལ་ཅན་གྱི་སྒོ་ནས་རྟོག་པ་ཚད་མའི་ཞེན་ཡུལ་དང༌། བཅད་ཤེས་ཀྱི་ཞེན་ཡུལ་ ༼༣༨༽ གཉིས། དང་པོ་ནི། སྒྲ་མི་རྟག་པ་དེ། སྒྲ་མི་རྟག་རྟོགས་ཀྱི་རྗེས་དཔག་གི་ཞེན་ཡུལ་ཡིན་པ་ལྟ་བུའོ། །གཉིས་པ་ནི། སྔོན་པོ་དེ་ཚུར་མཐོང་གི་བརྒྱུད་ཀྱི་སྔོན་འཛིན་དབང་མོན་གྱིས་དྲངས་ནས་སྐྱེས་པའི་སྔོན་པོ་ངེས་པའི་བཅད་ཤེས་ཀྱི་ཞེན་ཡུལ་ཡིན་པ་ལྟ་བུའོ། །བཞི་པ་འཇུག་ཡུལ་ལ། མཚན་ཉིད་དང༌། དབྱེ་བ་གཉིས། དང་པོ་ནི། ཁ་ཅིག བླང་དོར་བྱ་བའི་གཞིར་གྱུར་པའི་ཡུལ་དེ། འཇུག་ཡུལ་གྱི་མཚན་ཉིད་ཡིན་ཟེར་བ་མི་འཐད་དེ། ནམ་མཁའ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར་ཏེ། གཞི་གྲུབ་པའི་ཕྱིར།

འདོད་ན། དེ་མ་ཡིན་པར་ཐལ། ཁྱོད་ལ་བླང་དོར་མི་ནུས་པའི་ཕྱིར་ཏེ། ཁྱོད་ལ་ཕན་གནོད་མི་ནུས་པའི་ཕྱིར་ཏེ། དོན་བྱེད་མི་ནུས་པའི་ཕྱིར། ཁྱབ་ཏེ། རྣམ་འགྲེལ་ལས། དོན་བྱེད་ནུས་པ་མ་ཡིན་ལ། །དོན་གཉེར་བརྟགས་པས་ཅི་ཞིག་བྱ། །ཞེས་གསུངས་པའི་ཕྱིར། རང་ལུགས་ནི། ཡུལ་ཅན་དོན་མཐུན་གྱི་བྱེད་པ་འཇུག་པའི་གཞིར་གྱུར་པའི་ཡུལ་དེ་འཇུག་ཡུལ་གྱི་མཚན་ཉིད་ཡིན་ནོ། །གཉིས་པ་དབྱེ་བ་ལ། ཡུལ་ཅན་གྱི་སྒོ་ནས་ཚད་མའི་འཇུག་ཡུལ། སྐྱེས་བུའི་འཇུག་ཡུལ། རྗོད་བྱེད་སྒྲའི་འཇུག་ཡུལ་དང་གསུམ། དང་པོ་ལ། མངོན་སུམ་གྱི་འཇུག་ཡུལ་དང༌། རྗེས་དཔག་གི་འཇུག་ཡུལ་གཉིས། དང་པོ་ནི། ཕྱི་དོན་ཐམས་ཅད་དོན་རིག་མངོན་སུམ་གྱི་འཇུག་ཡུལ་དང༌། ཤེས་པ་ཐམས་ ༼༣༩༽ ཅད་རང་རིག་མངོན་སུམ་གྱི་འཇུག་ཡུལ་དང༌། ཆོས་ཉིད་ཡང་དག་པའི་དོན་ཐམས་ཅད་རྣལ་འབྱོར་མངོན་སུམ་གྱི་འཇུག་ཡུལ་ཡིན་ཏེ། དཔེར་ན། སྔོན་པོ་དེ་ཚུར་མཐོང་གི་བརྒྱུད་ཀྱི་སྔོན་འཛིན་དོན་རིག་མངོན་སུམ་གྱི་འཇུག་ཡུལ་དང༌། རྟོག་པ་དེ་རྟོག་མྱོང་རང་རིག་མངོན་སུམ་གྱི་འཇུག་ཡུལ་དང༌། བདེན་བཞིའི་ཆོས་ཉིད་དེ་རྣལ་འབྱོར་མངོན་སུམ་གྱི་འཇུག་ཡུལ་ཡིན་པ་ལྟ་བུའོ། །སྤྱིར་འཇུག་ཡུལ་ཡིན་ན་རང་རིག་མངོན་སུམ་གྱི་འཇུག་ཡུལ་དང༌། རྣལ་འབྱོར་མངོན་སུམ་གྱི་འཇུག་ཡུལ་ཡིན་པས་ཁྱབ་ཏེ། གཞི་གྲུབ་ན། སངས་རྒྱས་འཕགས་པའི་བརྒྱུད་ཀྱི་རང་རིག་མངོན་སུམ་དང༌། རྣལ་འབྱོར་མངོན་སུམ་གཉིས་ཀྱི་འཇུག་ཡུལ་ཡིན་པས་ཁྱབ་པའི་ཕྱིར། རྗེས་དཔག་གི་འཇུག་ཡུལ་ནི། རྟགས་ཡང་དག་གི་བསྒྲུབ་བྱ་ལ་གཙོ་བོར་འཇོག་པ་ཡིན་ཏེ། སྒྲ་མི་རྟག་པ་ནི་བྱས་རྟགས་ལས་སྒྲ་མི་རྟག་རྟོགས་ཀྱི་རྗེས་དཔག་གི་འཇུག་ཡུལ་དང༌། ནམ་མཁའ་དངོས་མེད་དེ། དོན་བྱེད་ནུས་སྟོང་གི་རྟགས་ལས་ནམ་མཁའ་དངོས་མེད་དུ་རྟོགས་པའི་རྗེས་དཔག་གི་འཇུག་ཡུལ་ཡིན་པ་ལྟ་བུའོ། །ཁ་ཅིག གཞི་གྲུབ་ན། རྗེས་དཔག་གི་འཇུག་ཡུལ་ཡིན་པས་ཁྱབ་ཟེར་བ་མི་འཐད་དེ།

རྗེས་དཔག་ཆོས་ཅན། དེར་ཐལ། དེའི་ཕྱིར། འདོད་ན། དེའི་ཞེན་ཡུལ་ཡིན་པར་ཐལ། འདོད་པའི་ཕྱིར། སྐྱེས་བུའི་འཇུག་ཡུལ་ ༼༤༠༽ ནི། ཚད་མའི་འཇུག་ཡུལ་ལས་ལོགས་ན་མེད་དེ། གཞི་གྲུབ་ན། སྐྱེས་བུའི་འཇུག་ཡུལ་ཡིན་པས་ཁྱབ་པའི་ཕྱིར་ཏེ། གཞི་གྲུབ་ན། སངས་རྒྱས་འཕགས་པའི་འཇུག་ཡུལ་ཡིན་པས་ཁྱབ་པའི་ཕྱིར། རྗོད་བྱེད་སྒྲའི་འཇུག་ཡུལ་ནི། རང་བརྗོད་པའི་གཞིར་གྱུར་པའི་ཡུལ་དེ་ལ་འཇོག་པ་ཡིན་ཏེ། དཔེར་ན་བུམ་པ་དེ་བུམ་པ་ཞེས་བརྗོད་པའི་སྒྲའི་འཇུག་ཡུལ་དང༌། ཀ་བ་དེ་ཀ་བ་ཞེས་བརྗོད་པའི་སྒྲའི་འཇུག་ཡུལ་ཡིན་པ་ལྟ་བུའོ། །ཁ་ཅིག་ཚད་མའི་འཇུག་ཡུལ་དང༌། སྐྱེས་བུའི་འཇུག་ཡུལ་ཡིན་ན། རང་མཚན་ཡིན་པས་ཁྱབ་ཏེ། རིགས་གཏེར་ལས། མི་བསླུ་མ་ཤེས་དོན་གསལ་གཉིས། །རང་མཚན་རྟོག་པར་དོན་ལ་མཐུན། །ཞེས་དང༌། རྣམ་འགྲེལ་ལས། དེ་ནི་བླང་དོར་འབྲས་ཅན་པས། །སྐྱེས་བུ་ཐམས་ཅད་འཇུག་པ་ཡིན། །ཞེས་གསུངས་པའི་ཕྱིར། ཞེས་ཟེར་བ་མི་འཐད་དེ། འོ་ན། ནམ་མཁའ་དངོས་མེད་དུ་རྟོགས་པའི་རྗེས་དཔག་གི་འཇུག་ཡུལ་མེད་པར་ཐལ། ནམ་མཁའ་དངོས་མེད་དེ་དེའི་འཇུག་ཡུལ་མ་ཡིན་པའི་ཕྱིར་ཏེ། ཚད་མའི་འཇུག་ཡུལ་ཡིན་ན། རང་མཚན་ཡིན་པས་ཁྱབ་པའི་ཕྱིར། རྟགས་ཁས། ལུང་གི་དོན་ནི། ཚད་མའི་མཚན་ཉིད་ལ། མི་བསླུ་བའི་རིག་པ་དང༌། མ་ཤེས་དོན་གསལ་གྱི་རིག་པ་གཉིས་པོ་གང་བཞག་ཀྱང༌། ཚད་མ་ཡིན་ན། རང་གི་འཇུག་ཡུལ་དུ་གྱུར་པའི་ ༼༤༡༽ རང་མཚན་ཡོད་མེད་གང་རུང་དུ་རྟོགས་པའི་རིག་པ་ཡིན་པས་ཁྱབ་ཅེས་པའི་དོན་ཡིན་ཏེ། དེའི་རང་འགྲེལ་ལས་ཀྱང་དེ་ལྟར་དུ་གསལ་བའི་ཕྱིར་དང༌། གཞུང་རྩ་བར་ཡང༌། རང་མཚན་ཡོད་མེད་དཔྱོད་ཕྱིར་འཐད། །ཅེས་གསུངས་པའི་ཕྱིར། རྣམ་འགྲེལ་གྱི་གཞུང་དེས་ཀྱང༌། བླང་དོར་བྱ་བའི་གཞིར་གྱུར་པའི་དངོས་པོ་ཐམས་ཅད་སྐྱེས་བུའི་འཇུག་ཡུལ་ཡིན་པ་ཙམ་ཞིག་བསྟན་པ་ཡིན་ཏེ། གཞུང་དེའི་དངོས་བསྟན་གྱི་སྐྱེས་བུའི་འཇུག་ཡུལ་དང་དངོས་པོ་དོན་གཅིག་པའི་ཕྱིར།

གཉིས་པ་འཇུག་ཚུལ་གྱི་སྒོ་ནས་དབྱེ་ན། གཞལ་བྱ་ལ་འཇུག་ཚུལ་གྱི་སྒོ་ནས་རང་མཚན་དང་སྤྱི་མཚན་གཉིས་སུ་ཡོད་དེ། རྣམ་འགྲེལ་ལས། གཞལ་བྱ་གཉིས་ཕྱིར་ཚད་མ་གཉིས། །ཞེས་དང༌། རིགས་གཏེར་ལས། འཇུག་ཚུལ་སྒོ་ནས་རང་སྤྱི་གཉིས། །ཞེས་གསུངས་པའི་ཕྱིར། དེ་ཡང་རང་མཚན་དང༌། རང་གི་མཚན་ཉིད་དང༌། མི་འདྲ་བ་ཐུན་མོང་མ་ཡིན་པའི་ཆོས་དང༌། རྗོད་བྱེད་སྒྲའི་ཞེན་པའི་བརྗོད་བྱ་དང༌། རྟོག་མེད་ཤེས་པའི་སྣང་ཡུལ་གྱི་གཙོ་བོ་རྣམས་དོན་གཅིག མཚན་ཉིད་ནི། ཡུལ་དུས་རང་བཞིན་མ་འདྲེས་པར་གནས་པའི་དངོས་པོ་དེ། རང་མཚན་གྱི་མཚན་ཉིད་དང་རང་གི་མཚན་ཉིད་ཀྱི་མཚན་ཉིད་ཡིན་ཏེ། རང་གི་མཚན་ཉིད་ཅེས་པའི་ཚིག་ཟུར་བསྡུས་པ་ལ་རང་ ༼༤༢༽ མཚན་གྱི་ཐ་སྙད་བཞག་པ་ཡིན་པའི་ཕྱིར། དེ་བཞིན་དུ། སྤྱི་མཚན་དང༌། སྤྱིའི་མཚན་ཉིད་དང༌། འདྲ་བ་ཐུན་མོང་བའི་ཆོས་དང༌། རྗོད་བྱེད་སྒྲའི་དངོས་ཀྱི་བརྗོད་བྱ་དང༌། རྟོག་པའི་སྣང་ཡུལ་གྱི་གཙོ་བོ་རྣམས་དོན་གཅིག་ཡིན་ཞིང༌། ཡུལ་དུས་རང་བཞིན་ཐུན་མོང་བར་སྣང་བའི་སྒྲོ་བཏགས་ཏེ། སྤྱི་མཚན་གྱི་མཚན་ཉིད་དང༌། སྤྱིའི་མཚན་ཉིད་ཀྱི་མཚན་ཉིད་ཡིན་ཏེ། སྤྱིའི་མཚན་ཉིད་ཅེས་པའི་ཚིག་བསྡུས་པ་ལ་སྤྱི་མཚན་གྱི་ཐ་སྙད་བཞག་པ་ཙམ་ཡིན་པའི་ཕྱིར། དེ་སྐད་དུ་རྣམ་འགྲེལ་ལས། འདྲ་དང་མི་འདྲ་ཉིད་ཕྱིར་དང༌། །སྒྲའི་ཡུལ་དང་ཡུལ་མིན་ཕྱིར། །རྒྱུ་མཚན་གཞན་དོན་ཡོད་པ་ན། །བློ་ནི་ཡོད་དང་མེད་ཕྱིར་རོ། །ཞེས་གསུངས་སོ། །དེ་ལ་ཁ་ཅིག་བུམ་པའི་དོན་སྤྱི་མ་ཆོས་ཅན། སྤྱིའི་མཚན་ཉིད་ཡིན་པར་ཐལ། སྤྱི་མཚན་ཡིན་པའི་ཕྱིར། འདོད་ན། ཀ་བའི་དོན་སྤྱི་ཆོས་ཅན། བུམ་པའི་དོན་སྤྱི་ཡིན་པར་ཐལ། སྤྱི་ཡིན་པའི་ཕྱིར། མཚན་ཉིད་ཤགས་ཞེན། མི་གཤེགས་ཏེ། རང་གི་མཚན་ཉིད་དང༌། སྤྱིའི་མཚན་ཉིད་ནི། མཚན་ཉིད་ཀྱི་སྒྲ་ལས་སྒྲུབ་ལ་འཇུག་པ་ཡིན་པའི་ཕྱིར་ཏེ། དབུ་མ་ཚིག་གསལ་ལས། ཚད་མ་སྨྲ་བའི་འདོད་པ་བརྗོད་པ་ན་དེ་ལྟར་དུ་བཤད་པའི་ཕྱིར།

དེས་ན་རང་གི་མཚན་ཉིད་དང༌། སྤྱིའི་མཚན་ཉིད་ནི། རང་དང་སྤྱི་མཚན་ ༼༤༣༽ མཚོན་བྱར་བྱས་ནས་དེ་མཚོན་པར་བྱེད་པ་ལ་འཇོག་པ་མ་ཡིན་གྱིས། མཚོན་པར་བྱ་བ་རང་མཚན་དང་སྤྱི་མཚན་གཉིས་ལ་འཇོག་པ་ཡིན་ཏེ། རང་གི་མཚན་ཉིད་དང་སྤྱིའི་མཚན་ཉིད་ནི། མཚན་ཉིད་ཀྱི་སྒྲ་ལས་སྒྲུབ་ཡིན་པས་ཁྱབ་པ་སྒོ་བཞི་བསྲུང་མི་དགོས་པ་དང༌། རང་གི་མཚན་ཉིད་ཀྱི་མཚན་ཉིད་དང་སྤྱིའི་མཚན་ཉིད་ཀྱི་མཚན་ཉིད་ནི། མཚན་ཉིད་ཀྱི་སྒྲ་བྱེད་སྒྲུབ་ཡིན་པས་ཁྱབ་པ་སྒོ་བཞི་ཐུབ་ཅིང༌། མཚན་མཚོན་གཉིས་ཀྱི་ཟླས་ཕྱེ་བའི་མཚན་ཉིད་གོ་བྱེད་ལ་འཇོག་པ་གནད་ཀྱི་དོན་ཡིན་པའི་ཕྱིར། ཁ་ཅིག དོན་དམ་པར་དོན་བྱེད་ནུས་པའི་ཆོས་དེ། རང་མཚན་གྱི་མཚན་ཉིད་དང༌། དོན་དམ་པར་དོན་བྱེད་མི་ནུས་པའི་ཆོས་དེ་སྤྱི་མཚན་གྱི་མཚན་ཉིད་ཡིན་ཏེ། རྣམ་འགྲེལ་ལས། དོན་དམ་དོན་བྱེད་ནུས་པ་གང༌། །དེ་འདིར་དོན་དམ་ཡོད་པ་ཡིན། །གཞན་ནི་ཀུན་རྫོབ་ཡོད་པ་སྟེ། །དེ་དག་རང་སྤྱིའི་མཚན་ཉིད་བཤད། །ཅེས་གསུངས་པའི་ཕྱིར། ཞེས་ཟེར་བ་མི་འཐད་དེ། གཞུང་དེས་ནི། རང་མཚན་གྱི་མཚན་གཞི་དང༌། སྤྱི་མཚན་གྱི་མཚན་གཞི་གཙོ་བོར་ངོས་བཟུང་ནས། ཞར་ལ་མདོ་སྡེ་པའི་ལུགས་ཀྱི་བདེན་གཉིས་ཀྱི་མཚན་ཉིད་བསྟན་པ་ཡིན་པའི་ཕྱིར་ཏེ། པཎ་ཆེན་ཡ་མ་རཱིས། ཞར་ལ་ཐག་པ་ཐ་ཞལ་གྱི་བདེན་པ་གཉིས་ཀྱི་རྣམ་པར་གཞག་པ་བསྟན་པའི་ཕྱིར། ཞེས་གསུངས་ ༼༤༤༽ པ་དེ་འཐད་པའི་ཕྱིར། གོང་གི་རྣམ་གྲངས་དེ་ལ། ཚིག་ལ་འཁྲི་བ་ཁ་ཅིག འདྲ་བ་ཆོས་ཅན། འདྲ་བའི་ཆོས་ཡིན་པར་ཐལ། འདྲ་བ་ཡིན་པའི་ཕྱིར། འདོད་ན། དེ་ཆོས་ཅན། ཐུན་མོང་བའི་ཆོས་ཡིན་པར་ཐལ། འདོད་པའི་ཕྱིར། ཡང་འདྲ་བ་ཆོས་ཅན། མི་འདྲ་བའི་ཆོས་ཡིན་པར་ཐལ། མི་འདྲ་བ་དང་གཅིག་ཡིན་པའི་ཕྱིར། འདོད་ན། ཐུན་མོང་མ་ཡིན་པའི་ཆོས་ཡིན་པར་ཐལ། འདོད་པའི་ཕྱིར། འདོད་ན། དེར་བཞག་ནས། སྤྱི་མཚན་མ་ཡིན་པར་ཐལ། རང་མཚན་ཡིན་པའི་ཕྱིར། མ་གྲུབ་ན། དེར་ཐལ། མི་འདྲ་བ་ཐུན་མོང་མ་ཡིན་པའི་ཆོས་ཡིན་པའི་ཕྱིར།

འཁོར་སུམ། གོང་དུ་འདོད་ན། སྤྱི་མཚན་པར་ཐལ། འདྲ་བ་ཐུན་མོང་བའི་ཆོས་ཡིན་པའི་ཕྱིར། འཁོར་སུམ། ཞེས་སྨྲ་བ་ཡོད་དོ། །རང་མཚན་ལ་དབྱེ་ན། དོན་རང་མཚན་དང༌། ཤེས་པ་རང་མཚན་གཉིས། དང་པོ་ལ། ཕྱི་དོན་དང༌། ནང་དོན་གཉིས། དང་པོ་ནི། གཟུགས་སོགས་དོན་ལྔ། གཉིས་པ་ནི། མིག་སོགས་དབང་པོ་ལྔའོ། །ཤེས་པ་རང་མཚན་ལ་དབྱེ་ན། མིག་གི་རྣམ་པར་ཤེས་པ། རྣ་བའི་རྣམ་པར་ཤེས་པ། སྣའི་རྣམ་པར་ཤེས་པ། ལྕེའི་རྣམ་པར་ཤེས་པ། ལུས་ཀྱི་རྣམ་པར་ཤེས་པ། ཡིད་ཀྱི་རྣམ་པར་ཤེས་པ་དང་དྲུག་ཡོད་དོ། །འདི་ཡང་ཚིག་ལ་འཁྲི་ན། བེམ་པོ་རང་མཚན་ཡིན་ན། བེམ་པོ་ཡིན་པས་ཁྱབ་པ་དང༌། ཤེས་པ་རང་མཚན་ཡིན་ན། ༼༤༥༽ ཤེས་པ་ཡིན་པས་ཁྱབ་པ་གཉིས་ལ། རྟགས་ཟ་ཐང་ལ་གཏང་བའི་འཁོར་སུམ་བྱེད་ཚུལ་སྔར་ལྟར་ཤེས་པར་བྱའོ། །སྤྱི་མཚན་ལ་དབྱེ་ན། དངོས་པོ་ལ་བརྟེན་པའི་སྤྱི། དངོས་མེད་ལ་བརྟེན་པའི་སྤྱི། གཉིས་ཀ་ལ་བརྟེན་པའི་སྤྱི་དང་གསུམ་དུ་ཡོད་དེ། སྤྱི་ལ་དེ་གསུམ་དུ་དབྱེ་བ་གང་ཞིག སྤྱི་དང་སྤྱི་མཚན་དང་གཞན་སེལ་གསུམ་པོ་དོན་གཅིག་པའི་ཕྱིར། དེ་སྐད་དུ། རྣམ་འགྲེལ་ལས། དངོས་དང་དངོས་མེད་གཉིས་ཀ་ལ། །བརྟེན་ཕྱིར་སྤྱི་དེའང་རྣམ་པ་གསུམ། །ཞེས་གསུངས་སོ། །བོད་སྔ་མ་ཕལ་ཆེར། སྤྱི་དང་སྤྱི་མཚན་ལ་ཁྱད་པར་ཡོད་དེ། བུམ་པ་དེ་སྤྱི་ཡིན་ཀྱང་སྤྱི་མཚན་མ་ཡིད། ཤེས་བྱའི་ལྡོག་པ་དང༌། བྱས་པའི་ལྡོག་པ་སོགས་སྤྱི་མཚན་ཡིན་ཀྱང༌། སྤྱི་མ་ཡིན་པའི་ཕྱིར། ཞེས་ཟེར་བ་ནི་མི་འཐད་དེ། བུམ་པ་ཆོས་ཅན། སྤྱི་མ་ཡིན་པར་ཐལ། ཐུན་མོང་བ་མ་ཡིན་པའི་ཕྱིར་ཏེ། ཐུན་མོང་མ་ཡིན་པར་གནས་པའི་དངོས་པོ་ཡིན་པའི་ཕྱིར་ཏེ། རང་མཚན་ཡིན་པའི་ཕྱིར། ཁྱབ་ཏེ། རྣམ་ངེས་ལས། དེ་ནི་ཐུན་མོང་མ་ཡིན་པར་གནས་པའི་དངོས་པོའི་རང་བཞིན་ཏེ་རང་གི་མཚན་ཉིད་དོ། །ཞེས་གསུངས་པ་དེ་འཐད་པའི་ཕྱིར། བྱས་པའི་ལྡོག་པ་ཆོས་ཅན། སྤྱིར་བསྟན་པར་ཐལ། འགྲེལ་པར། སྤྱི་ཇི་ལྟ་བུ་ཞིག་ཡིན་པ་དེ་ནི་བཤད་ཟིན་ཏོ། །ཞེས་པའི་དངོས་བསྟན་གྱི་སྤྱི་ཡིན་

༼༤༦༽ པའི་ཕྱིར་ཏེ། མཐུན་དངོས་གཞན་གྱི་དངོས་དག་ལས། །ལྡོག་པ་ལ་ནི་བརྟེན་པ་ཅན། །ཞེས་པའི་དངོས་བསྟན་གྱི་ལྡོག་པ་ཡིན་པའི་ཕྱིར། ཁྱབ་ཏེ། བཤད་ཟིན་ཏོ་ཞེས་པ་དེ་ལ་བསྙེག་མཚམས་ཞིག་ཡོད་པའི་ཕྱིར། གོང་དུ་མ་གྲུབ་ན། དེར་ཐལ། གཞུང་དེའི་དངོས་བསྟན་གྱི་ལྡོག་པ་ཡོད་པའི་ཕྱིར། དེས་ན། དངོས་པོ་ཡིན་ན། ཁྱོད་ཁྱོད་ཀྱི་ལྡོག་པ་མིན་པས་ཁྱབ། གཞི་གྲུབ་ན། ཁྱོད་ཀྱི་ལྡོག་པ་ཁྱོད་ཀྱི་ལྡོག་པ་ཡིན་པས་ཁྱབ། གཞི་གྲུབ་ན། ཁྱོད་ཀྱི་སྤྱི་ཁྱོད་ཀྱི་སྤྱི་ཡིན་པས་ཁྱབ། ཞེས་པ་གསུམ་ནི། བོད་ཀྱི་བསྡུས་པ་དག་ཀྱང་མི་མཐུན་ཡང་ཆོས་ཀྱི་གྲགས་པའི་གཞུང་ལུགས་དང་མཐུན་པས་ཁས་བླང་བར་བྱའོ། །དངོས་པོ་དང་རང་མཚན་ལ་ཁྱབ་ཆེ་ཆུང་ཇི་ལྟར་ཡོད་སྙམ་ན། ཁ་ཅིག་དེ་གཉིས་ལ་ཁྱད་པར་ཤིན་ཏུ་ཆེ་སྟེ། བདག་མེད་དེ་རང་མཚན་ཡིན་ཀྱང་དངོས་པོ་མ་ཡིན། ཀུན་རྫོབ་ཀྱི་དངོས་པོ་རྣམས་དངོས་པོ་ཡིན་ཀྱང༌། རང་མཚན་མ་ཡིན་པའི་ཕྱིར་ཞེས་ཟེར་བ་རྣམས་མི་འཐད་དེ། བདག་མེད་ཆོས་ཅན། རང་མཚན་མ་ཡིན་པ་ཐལ། སྤྱི་མཚན་ཡིན་པའི་ཕྱིར་ཏེ། ཡུལ་དུས་རང་བཞིན་ཐུན་མོང་བར་སྣང་བ་ཡིན་པའི་ཕྱིར། མ་གྲུབ་ན། དེར་ཐལ། ཐུན་མོང་བའི་ཆོས་ཡིན་པའི་ཕྱིར་ཏེ། བདག་མེད་དང་གཅིག་ཡིན་པའི་ཕྱིར། གལ་ཏེ་ཁོ་ན་རེ། བདག་མེད་ཆོས་ཅན། སྤྱི་མཚན་མ་ ༼༤༧༽ ཡིན་པར་ཐལ། སྒྲོ་བཏགས་མ་ཡིན་པའི་ཕྱིར་ཏེ། ཡུལ་གྱི་གནས་ཚུལ་ལ་གྲུབ་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཡུལ་གྱི་གནས་ཚུལ་ལ་གྲུབ་པར་ཐལ། ཁྱོད་མངོན་སུམ་དུ་རྟོགས་པའི་བློ་དེ་ཡུལ་གྱི་གནས་ཚུལ་ལ་ཞུགས་པའི་བློ་ཡིན་པའི་ཕྱིར། ཞེ་ན། འདིར་མ་ཁྱབ་སྟེ། ཤེས་བྱ་ཐམས་ཅད་ཆོས་ཅན། དེར་ཐལ། དེའི་ཕྱིར། ཡང་ཀུན་རྫོབ་ཀྱི་དངོས་པོ་ཡོད་པ་མི་འཐད་པར་ཐལ། ཀུན་རྫོབ་ཀྱི་དངོས་པོ་མེད་པའི་ཕྱིར་ཏེ། དངོས་པོ་ཡོད་ན་དོན་དམ་པའི་དངོས་པོ་ཡིན་པས་ཁྱབ་པའི་ཕྱིར། མ་གྲུབ་ན། དེར་ཐལ། དོན་བྱེད་ནུས་ན་དོན་དམ་པར་དོན་བྱེད་ནུས་པ་ཡིན་དགོས་པའི་ཕྱིར་ཏེ།

མྱུ་གུ་བསྐྱེད་པའི་དོན་བྱེད་ནུས་ན། དོན་དམ་པར་མྱུ་གུ་བསྐྱེད་པའི་དོན་བྱེད་ནུས་དགོས་པའི་ཕྱིར་ཏེ། ས་བོན་ཀུན་རྫོབ་ཏུ་མྱུ་གུ་བསྐྱེད་པ་མི་འཐད་པ་བཤད་པའི་ཕྱིར་ཏེ། ས་བོན་སོགས་ནི་མྱུག་སོགས་ལ། །ནུས་མཐོང་གལ་ཏེ་དེ་ཀུན་རྫོབ། །འདོད་ན་ཅི་སྟེ་དེ་ལྟར་འགྱུར། །ཞེས་པའི་གཞུང་འདི་ལ་འཆད་ཚུལ་གཅིག་ཡོད་པའི་ཕྱིར། འོན་ཀྱང་ལུགས་འདི་ལ་དོན་དམ་པར་ས་བོན་གྱིས་མྱུ་གུ་བསྐྱེད་པར་ཁས་མི་ལེན་ཏེ། དོན་དམ་པར་རྒྱུ་འབྲས་ཀྱི་འབྲེལ་པ་མེད་པའི་ཕྱིར་ཏེ། བསྒྲུབ་བྱ་སྒྲུབ་བྱེད་ཀྱི་རྣམ་གཞག་ཐམས་ཅད་སེལ་ངོ་གཙོ་ཆེ་བའི་ཕྱིར། རང་ལུགས་ནི། དངོས་པོ་དང་ ༼༤༨༽ རང་མཚན་ལ་ཁྱད་པར་མེད་དེ། དོན་བྱེད་ནུས་པ་དངོས་པོའི་མཚན་ཉིད་ཡིན་ཞིང༌། དོན་བྱེད་ནུས་པ་དང་རང་མཚན་དོན་གཅིག་པར་བཤད་པའི་ཕྱིར་ཏེ། གཞལ་བྱ་གཉིས་ཕྱིར་ཞེས་པའི་རྟགས་སྒྲུབ་འཆད་པ་ལ། དོན་བྱེད་ནུས་དང་མི་ནུས་པའི་ཕྱིར། །ཞེས་པའི་གཞུང་དེ་བྱུང་བ་ཡིན་པའི་ཕྱིར། ཡང་ཁ་ཅིག རང་མཚན་དང་དོན་དམ་བདེན་པ་ལ་ཡང་ཁྱད་པར་ཡོད་དེ། རྡུལ་རྫས་རགས་པ་དེ་རང་མཚན་ཡིན་ཞིང༌། དོན་དམ་བདེན་པ་མ་ཡིན་པའི་ཕྱིར་ཏེ། དེ་དོན་དམ་པར་མེད་པའི་ཕྱིར། ཞེས་ཟེར་བ་ཡང་མི་འཐད་དེ། རྡུལ་རྫས་རགས་པ་མེད་པའི་ཕྱིར་ཏེ། ཚུར་མཐོང་དབང་མངོན་གྱི་ཡུལ་དུ་གྱུར་པའི་རྡུལ་ཕྲན་དུ་མ་ཚོགས་པ་དེ་ཡང་རྡུལ་རྫས་རགས་པ་མ་ཡིན། རྡུལ་ཕྲན་མཐོང་བའི་ཚུར་མཐོང་དབང་མངོན་གྱིས་དྲངས་ནས་སྐྱེས་པའི་རྟོག་པས་རགས་པ་ལིང་པོ་གཅིག་ཏུ་བཟུང་བ་དེ་ཡང་རྡུལ་རྫས་རགས་པ་མ་ཡིན་པའི་ཕྱིར། དང་པོ་མ་གྲུབ་ན། དེ་དེ་མ་ཡིན་པར་ཐལ། དེ་རྡུལ་རྫས་ཡིན་ཀྱང་རགས་པ་མ་ཡིན་པའི་ཕྱིར་ཏེ། དེ་རྡུལ་ཕྲན་ཡིན་པའི་ཕྱིར། ཕྱི་མ་གྲུབ་ན། དེ་དེ་མ་ཡིན་པར་ཐལ། དེ་རགས་པ་ཡིན་ཀྱང་རྡུལ་རྫས་མ་ཡིན་པའི་ཕྱིར་ཏེ། དེ་རྟོག་པའི་དངོས་ཡུལ་དུ་གྱུར་པའི་སྒྲོ་བཏགས་ཡིན་པའི་ཕྱིར། གསུམ་པ་འཇུག་ 

༼༤༩༽ ཡུལ་གྱི་སྒོ་ནས་དབྱེ་བ་ནི། གཞལ་བྱ་ལ་འཇུག་ཡུལ་གྱི་སྒོ་ནས་མངོན་གྱུར་དང་ལྐོག་གྱུར་གཉིས་སུ་ཡོད་པ་ཡིན་ཏེ། མངོན་ལྐོག་གཉིས་སུ་མ་འདུས་པའི་གཞལ་བྱ་མེད་པའི་ཕྱིར་ཏེ། རྣམ་འགྲེལ་ལས། མངོན་སུམ་ལྐོག་ཏུ་གྱུར་པ་ལས། །གཞལ་བྱ་གཞན་ནི་ཡོད་མ་ཡིན། །ཞེས་གསུངས་པའི་ཕྱིར། འདི་ལ་མཚན་ཉིད། དབྱེ་བ། མངོན་ལྐོག་འགལ་མི་འགལ་དཔྱད་པ་དང་གསུམ། དང་པོ་ནི། ཁ་ཅིག མངོན་སུམ་གྱིས་རྟོགས་པར་བྱ་བ། མངོན་གྱུར་གྱི་མཚན་ཉིད། རྗེས་དཔག་གིས་རྟོགས་པར་བྱ་བ། ལྐོག་གྱུར་གྱི་མཚན་ཉིད་ཟེར་བ་མི་འཐད་དེ། མིག་དབང་གཟུགས་ཅན་པ་ཆོས་ཅན། མཚོན་བྱ་མངོན་འགྱུར་དེར་ཐལ། མཚན་ཉིད་དེའི་ཕྱིར། མ་གྲུབ་ན། དེར་ཐལ། རྣམ་མཁྱེན་གྱིས་རྟོགས་པར་བྱ་བ་ཡིན་པའི་ཕྱིར། གོང་དུ་འདོད་ན། མངོན་གྱུར་མིན་པར་ཐལ། ལྐོག་གྱུར་ཡིན་པའི་ཕྱིར་ཏེ། ནང་བེམ་ཡིན་པའི་ཕྱིར། ཕྱི་མ་དེ་ལ་སྔོན་པོ་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ། སྔོན་པོ་རྟོགས་པའི་རྗེས་དཔག་གིས་རྟོགས་པར་བྱ་བ་ཡིན་པའི་ཕྱིར། གོང་དུ་འདོད་ན། ལྐོག་གྱུར་མ་ཡིན་པར་ཐལ། མངོན་གྱུར་ཡིན་པའི་ཕྱིར་ཏེ། ཚུར་མཐོང་ལ་མངོན་གྱུར་ཡིན་པའི་ཕྱིར་ཏེ། ཚུར་མཐོང་གི་བརྒྱུད་ཀྱི་མངོན་སུམ་གྱི་གཞལ་བྱ་ཡིན་པའི་ཕྱིར། རང་ལུགས་ནི། དོན་སྤྱི་ལ་མ་ལྟོས་པར་རྟོགས་ ༼༥༠༽ པར་བྱ་བ་དེ། མངོན་གྱུར་གྱི་མཚན་ཉིད་དང༌། དོན་སྤྱིའི་སྒོ་ནས་རྟོགས་པར་བྱ་བ་དེ་ལྐོག་གྱུར་གྱི་མཚན་ཉིད། ཡང་ན་ཚུར་མཐོང་མངོན་སུམ་གྱིས་རྟོགས་པར་བྱ་བ་དང༌། དེས་རྟོགས་པར་བྱ་བ་མ་ཡིན་པའི་ཆོས་དེ་རིམ་བཞིན་མངོན་ལྐོག་གི་མཚན་ཉིད་ཡིན་ཏེ། མངོན་ལྐོག་ནི་ཚུར་མཐོང་ལ་ལྟོས་ནས་འཇོག་རིགས་པའི་ཕྱིར་ཏེ། མངོན་གྱུར་དང་ཚུར་མཐོང་ལ་མངོན་གྱུར་དོན་གཅིག ལྐོག་གྱུར་དང་ཚུར་མཐོང་ལ་ལྐོག་གྱུར་དོན་གཅིག་པའི་ཕྱིར། སངས་རྒྱས་འཕགས་པ་ལ་ལྐོག་གྱུར་མེད་དེ། གཞི་གྲུབ་ན། དེ་ལ་མངོན་གྱུར་ཡིན་པས་ཁྱབ་པའི་ཕྱིར།

གཉིས་པ་དབྱེ་བ་ལ། མངོན་གྱུར་གྱི་དབྱེ་བ་དང༌། ལྐོག་གྱུར་གྱི་དབྱེ་བ་གཉིས། དང་པོ་ལ། དངོས་བཏགས་མ་ཕྱེ་བར་ཡུལ་ཅན་གྱི་སྒོ་ནས་དབྱེ་ན། དོན་རིག་མངོན་སུམ་ལ་མངོན་གྱུར། རང་རིག་མངོན་སུམ་ལ། རྣལ་འབྱོར་མངོན་སུམ། རྟོག་མེད་འཁྲུལ་ཤེས་ལ་མངོན་གྱུར་དང་བཞི། དང་པོ་ནི། ཕྱི་དོན་ཐམས་ཅད། གཉིས་པ་ནི། ཤེས་པ་ཐམས་ཅད། གསུམ་པ་ནི། ཆོས་ཉིད་ལྟ་བུ། བཞི་པ་ནི། ཟླ་གཉིས་དེ་ཟླ་བ་གཉིས་སྣང་གི་དབང་ཤེས་ལ་མངོན་གྱུར་ཡིན་པ་ལྟ་བུའོ། །འོ་ན། རྟོག་པ་ལ་མངོན་གྱུར་མེད་དམ་སྙམ་ན། ཡོད་དེ། རྟོག་པ་དེ་རྟོག་པ་ལ་མངོན་གྱུར་ཡིན་པའི་ཕྱིར་ཏེ། རང་བློ་རང་ལ་མངོན་གྱུར་ཡིན་པའི་ཕྱིར། ཡང་རྟོག་པ་ལ་ཡུལ་གྱི་སྒོ་ནས་ཀྱང་ ༼༥༡༽ མངོན་གྱུར་ཡོད་དེ། སྒྲ་མི་རྟག་པའི་དོན་སྤྱི་དེ་སྒྲ་མི་རྟག་རྟོགས་ཀྱི་རྗེས་དཔག་ལ་མངོན་གྱུར་ཡིན་པའི་ཕྱིར་ཏེ། དེ་དེའི་དངོས་ཡུལ་ཡིན་པའི་ཕྱིར། མངོན་གྱུར་ལ་ངོ་བོའི་སྒོ་ནས་དབྱེ་ན། གཟུང་ཡུལ་དང་ཚུར་མཐོང་གི་བརྒྱུད་ཀྱི་ཤེས་པ་གཉིས་སུ་ཡོད་དེ། མངོན་གྱུར་མཚན་ཉིད་པ་ནི་དེ་གཉིས་ཁོ་ནར་ངེས་པའི་ཕྱིར། གཉིས་པ་ལྐོག་གྱུར་གྱི་དབྱེ་བ་ལ། གང་ཟག་གི་སྒོ་ནས་དང༌། བློའི་སྒོ་ནས་དབྱེ་བ་དང་གཉིས། དང་པོ་ནི། རང་བརྒྱུད་ཀྱི་ཤེས་པ་དེ། གཞན་སེམས་ཤེས་པའི་མངོན་ཤེས་མེད་པའི་གང་ཟག་ལ་ལྐོག་གྱུར་ཡིན་པ་དང༌། བདེན་བཞིའི་ཆོས་ཉིད་སོ་སོ་སྐྱེ་བོ་ལ་ལྐོག་གྱུར་ཡིན་པ་ལྟ་བུའོ། །གཉིས་པ། རྗེས་དཔག་ལ་ལྐོག་གྱུར། སྤྱད་ཤེས་ལ་ལྐོག་གྱུར། རྟོག་པ་ལོག་ཤེས་པ་ལ་ལྐོག་གྱུར། ཐེ་ཚོམ་ལ་ལྐོག་གྱུར་དང་བཞི། དང་པོ་ནི་སྒྲ་མི་རྟག་པ་དེ། སྒྲ་མི་རྟག་རྟོགས་ཀྱི་རྗེས་དཔག་ལ་ལྐོག་གྱུར་ཡིན་པ་ལྟ་བུ་སྟེ། དེ་དེའི་ཞེན་ཡུལ་ཡིན་པའི་ཕྱིར། གཉིས་པ་ནི། སྔོན་པོ་དེ་ཚུར་མཐོང་གི་བརྒྱུད་ཀྱི་སྔོན་འཛིན་དབང་མངོན་གྱིས་དྲངས་ནས་སྐྱེས་པའི། སྔོན་པོ་ངེས་པའི་བཅད་ཤེས་ལ་ལྐོག་གྱུར་ཡིན་པ་ལྟ་བུའོ། །གསུམ་པ་ནི།

སྒྲ་མི་རྟག་པ་དེ་སྒྲ་རྟག་འཛིན་རྟོག་པ་ལ་ལྐོག་གྱུར་ཡིན་པ་ལྟ་བུའོ། །བཞི་པ་ནི། སྒྲ་རྟག་མི་རྟག་གང་རུང་དེ་སྒྲ་རྟག་མི་རྟག་ཆ་མཉམ་པའི་ཐེ་ཚོམ་ལ་ལྐོག་གྱུར་ཡིན་པ་ལྟ་བུ་སྟེ། དེ་དེའི་ཞེན་ཡུལ་ཡིན་པའི་ཕྱིར། ༼༥༢༽ མངོན་སུམ་ལ་ལྐོག་གྱུར་མེད་དེ། གཞི་གྲུབ་ན། མངོན་སུམ་ལ་མངོན་གྱུར་ཡིན་པས་ཁྱབ་པའི་ཕྱིར་རོ། །འདིར་རྟོག་མེད་ལོག་ཤེས་ལ་མངོན་གྱུར་ཡིན་ན་ཡོད་པས་མ་ཁྱབ། རྟོག་པ་ལོག་ཤེས་ལ་ལྐོག་གྱུར་ཡིན་ན་ཡང་ཡོད་པས་མ་ཁྱབ་པ་ཤེས་དགོས་ཏེ། ཟླ་གཉིས་དང་སྒྲ་རྟག་པ་མེད་པའི་ཕྱིར། ཡང་མེད་པས་ཁྱབ་པ་ཡང་ཁས་མི་ལེན་ཏེ། ཤེས་པ་ཐམས་ཅད་རང་ཉིད་རང་ལ་མངོན་གྱུར་ཡིན་པའི་ཕྱིར། དཔེར་ན་སྒྲ་རྟག་འཛིན་རྟོག་པ་དེ། སྒྲ་རྟག་འཛིན་རྟོག་པ་ལ་མངོན་གྱུར་ཡིན་པ་ལྟ་བུའོ། །གསུམ་པ་འགལ་མི་འགལ་དཔྱད་པ་ནི། ཁ་ཅིག མངོན་ལྐོག་གཉིས་གཞི་གཅིག་ལ་ལྟོས་ནས་འགལ་ཡང༌། གཞི་སོ་སོ་ལ་ལྟོས་ནས་དེ་གཉིས་ཀྱི་གཞི་མཐུན་ཡོད་པས་མི་འགལ་ཏེ། དཔེར་ན་མེའམ་རྒྱུ་དང་མེའི་འབྲས་བུ་གཉིས་འགལ་ཡང་སྤྱིར་རྒྱུ་འབྲས་གཉིས་མི་འགལ་བ་བཞིན་ནོ། །ཞེས་ཟེར་བ་ནི་མི་འཐད་དེ། འོ་ན་མངོན་ལྐོག་གཉིས་པོ་ཡིན་ཁྱབ་མཉམ་ཡིན་པར་ཐལ། མངོན་གྱུར་ཡིན་ལ་ལྐོག་གྱུར་མ་ཡིན་པ་མེད། ལྐོག་གྱུར་ཡིན་ལ་མངོན་གྱུར་མ་ཡིན་པ་མེད་པའི་ཕྱིར། གཏན་ཚིགས་གྲུབ་ཏེ། བློ་སོ་སོ་ལ་ལྟོས་ནས་མངོན་གྱུར་ཡིན་ན་ཡང་མངོན་གྱུར་ཡིན་པས་ཁྱབ། བློ་སོ་སོ་ལ་ལྟོས་ནས་ལྐོག་གྱུར་ཡིན་ན་ཡང་ལྐོག་གྱུར་ཡིན་པས་ཁྱབ་པའི་ཕྱིར། རྟགས་ཁས། རང་ལུགས་ནི། དེ་གཉིས་འགལ་བ་ཡིན་ཏེ། ཚུར་མཐོང་གི་བརྒྱུད་ཀྱི་མངོན་སུམ་གྱི་ ༼༥༣༽ ཡུལ་དུ་གྱུར་པའི་ཆོས་དང་མངོན་གྱུར་དོན་གཅིག་པ་གང་ཞིག དེའི་ཡུལ་དུ་མ་གྱུར་པའི་ཆོས་དང་ལྐོག་གྱུར་དོན་གཅིག་པའི་ཕྱིར། གཏན་ཚིགས་དང་པོ་གྲུབ་སྟེ། རྣམ་འགྲེལ་ལས། གང་ལ་དོན་གྱི་ནུས་པ་ལས། །རྗེས་འགྲོ་ལྡོག་པ་ཅན་གྱི་བློ། །ཞེས་གསུངས་པའི་ཕྱིར།

གཉིས་པ་གྲུབ་ཏེ། དེ་ལས་གཞན་དངོས་དབང་པོ་འདས། །ཞེས་གསུངས་པའི་ཕྱིར། དེས་ན་གཟུང་ཡུལ་དང༌། ཚུར་མཐོང་གི་བརྒྱུད་ཀྱི་ཤེས་པ་གཉིས་ནི་མངོན་གྱུར་ཁོ་ན་ཡིན་ཏེ། དང་པོ་དེ་ཚུར་མཐོང་གི་བརྒྱུད་ཀྱི་དོན་རིག་མངོན་སུམ་གྱི་ཡུལ་དང༌། གཉིས་པ་དེ་ཚུར་མཐོང་གི་བརྒྱུད་ཀྱི་རང་རིག་མངོན་སུམ་གྱི་ཡུལ་ཡིན་པའི་ཕྱིར། མིག་སོགས་ནང་གི་བེམ་པོ་དང༌། །འཕགས་བརྒྱུད་ཀྱི་ཤེས་པ་དང་སྤྱི་མཚན་ཐམས་ཅད་ལྐོག་གྱུར་ཡིན་ཏེ། ཚུར་མཐོང་མངོན་སུམ་གྱི་ཡུལ་ལས་འདས་པའི་ཆོས་ཡིན་པའི་ཕྱིར། གནད་འདི་སྙིང་ལ་གཅེས་པར་བཟུང་ཞིག བཞི་པ་ངོ་བོའི་སྒོ་ནས་དབྱེ་བ་ནི། གཞལ་བྱ་ལ་ངོ་བོའི་སྒོ་ནས་དོན་དམ་བདེན་པ་དང༌། ཀུན་རྫོབ་བདེན་པ་གཉིས་སུ་ཡོད་ཅིང༌། མདོ་སྡེ་པའི་ལུགས་ལ་དོན་དམ་པར་དོན་བྱེད་ནུས་པ་དེ་དོན་དམ་བདེན་པའི་མཚན་ཉིད། དོན་དམ་པར་དོན་བྱེད་མི་ནུས་པའི་ཆོས་དེ་ཀུན་རྫོབ་བདེན་པའི་མཚན་ཉིད། མཚན་གཞི་ནི་དངོས་པོ་ཐམས་ཅད་དོན་དམ་བདེན་པ་དང༌། དངོས་མེད་ཀྱི་ཆོས་ཐམས་ ༼༥༤༽ ཅད་ཀུན་རྫོབ་བདེན་པ་ཡིན་ནོ། །དེ་སྐད་དུ། རྣམ་འགྲེལ་ལས། དོན་དམ་དོན་བྱེད་ནུས་པ་གང༌། །ཞེས་སོགས་ཚིག་རྐང་གསུམ་དང༌། གཞུང་འདིའི་སྔ་འགྲེལ་དུ། ཡ་མ་རཱིས། ཞར་ལ་ཐེག་པ་ཐ་ཤལ་གྱི་བདེན་པ་གཉིས་ཀྱི་རྣམ་པར་གཞག་པ་བསྟན་པའི་ཕྱིར། ཞེས་གསུངས་སོ། །རིགས་པའི་རྗེས་འབྲང་གི་སེམས་ཙམ་པའི་ལུགས་ལ། རིགས་པས་དཔྱད་བཟོད་དུ་གྲུབ་པའི་དེ་བཞིན་ཉིད་དེ། དོན་དམ་བདེན་པའི་མཚན་ཉིད་དང༌། རིགས་པས་དཔྱད་བཟོད་དུ་མ་གྲུབ་པའི་སྒྲོ་བཏགས་ཀྱི་ཆོས་དེ་ཀུན་རྫོབ་བདེན་པའི་མཚན་ཉིད། མཚན་གཞི་ནི་གཟུང་འཛིན་གཉིས་སྟོང་གི་དེ་བཞིན་ཉིད་ལྟ་བུ་འགྱུར་མེད་ཡོངས་གྲུབ་ཐམས་ཅད་དོན་དམ་བདེན་པ་དང༌། གཟུང་འཛིན་རིག་གསུམ་ཐ་དད་དུ་སྣང་བའི་ཆ་སོགས་ཀུན་བཏགས་དང༌། གཟུང་འཛིན་གཉིས་སྣང་ཅན་གྱི་ཤེས་པས་བསྡུས་པ་མ་དག་གཞན་དབང་ཐམས་ཅད་ཀུན་རྫོབ་བདེན་པ་ཡིན་ཏེ།

རྣམ་འགྲེལ་ལས། དེ་ཕྱིར་གཉིས་སྟོང་གང་ཡིན་པ། །དེ་ནི་དེ་ཡིའང་དེ་ཉིད་ཡིན། །ཞེས་དང༌། བློ་བདག་རྣམ་པར་དབྱེར་མེད་ཀྱང༌། །མཐོང་བ་ཕྱིན་ཅི་ལོག་རྣམས་ཀྱིས། །གཟུང་བ་འཛིན་པ་མྱོང་བ་དག །ཐ་དད་ལྡན་བཞིན་རྟོགས་པར་འགྱུར། །ཞེས་དང༌། ཀུན་མཁྱེན་ཆེན་པོས། གཟུང་འཛིན་རིག་གསུམ་མེད་ཀྱང་འཁྲུལ་ངོར་སྣང༌། །ཞེས་གསུངས་པའི་ཕྱིར། དེ་བཞིན་ཉིད་སྤྱི་མཚན་དུ་ཁས་ ༼༥༥༽ མི་ལེན་ཏེ། སྒྲོ་བཏགས་མ་ཡིན་པའི་ཕྱིར་ཏེ། གནས་ལུགས་ཡིན་པའི་ཕྱིར། རྫས་དང་དངོས་པོ་རང་མཚན་དུ་ཁས་ལེན་ཏེ། ལུགས་འདི་ལ་རྟག་དངོས་དང༌། རྟག་རྫས་འདོད་པའི་ཕྱིར། འཕགས་པའི་མཉམ་གཞག་ཡེ་ཤེས་རྣམས་ནི། དོན་དམ་པར་ཡོད་ཀྱང་དོན་དམ་བདེན་པར་ཁས་མི་ལེན་ནོ། །དོན་དམ་བདེན་པའི་ཡུལ་ཅན་ཡིན་པའི་ཕྱིར་ཏེ། གཟུང་འཛིན་གཉིས་སྟོང་གི་དེ་བཞིན་ཉིད་མངོན་སུམ་དུ་རྟོགས་པའི་མཉམ་གཞག་ཡེ་ཤེས་ཡིན་པའི་ཕྱིར། དེས་ན་ཀུན་རྫོབ་བདེན་པར་ཁས་ལེན་དགོས་སམ་སྙམ་སྟེ། ཡོད་པ་གང་ཞིག དོན་དམ་བདེན་པ་མ་ཡིན་པའི་ཕྱིར། ལྔ་པ་མཐར་ཐུག་གི་གཞལ་བྱ་རང་མཚན་གཅིག་པུར་བསྡུ་བའི་ཚུལ་ལ། གཞལ་བྱ་རང་མཚན་གཅིག་པུར་གསུངས་པའི་དོན་བཤད་པ་དང༌། སྒྲ་ཇི་བཞིན་དུ་འདོད་པ་དགག་པ་གཉིས། དང་པོ་ནི། རང་མཚན་གཅིག་ཉིད་ལ། ཚད་མ་མངོན་རྗེས་གཉིས། འཇལ་བྱེད་དུ་འཇུག་པའི་ཚེ། འཇུག་གཞིར་གྱུར་པའི་གཞལ་བྱ་ནི། རང་མཚན་གཅིག་ཁོ་ན་ཡིན་ཏེ། སྒྲ་གཅིག་ཉིད་ལ། སྒྲ་འཛིན་དབང་མངོན་དང༌། སྒྲ་མི་རྟོགས་རྟོགས་ཀྱི་རྗེས་དཔག་གཉིས་འཇལ་བྱེད་དུ་འཇུག་པའི་ཚེ། འཇུག་གཞིའི་གཞལ་བྱ་ནི། སྒྲ་རང་མཚན་ཁོ་ན་ཡིན་པའི་ཕྱིར། དེ་སྐད་དུ་གཞུང་རྩ་བར། གཞལ་བྱ་རང་མཚན་གཅིག་ ༼༥༦༽ ཁོ་ན། ཞེས་པ་དང༌། རྣམ་འགྲེལ་ལས། རང་གི་མཚན་ཉིད་གཅིག་གཞལ་བྱ། །ཞེས་དང༌། ཀུན་མཁྱེན་ཆེན་པོས། འཇུག་ཚུལ་གཞལ་བྱ་རང་སྤྱི་གཉིས་གསུངས་ཀྱང༌། །འཇུག་པའི་གཞི་ནི་རང་མཚན་གཅིག་པུར་འདུས། །ཞེས་གསུངས་པ་ཡིན་ནོ། །གཅིག་ཁོ་ན་ཞེས་སྨོས་པ་ནི།

ཚད་མ་མངོན་རྗེས་གཉིས་འཇལ་བྱེད་དུ་འཇུག་པའི་ཚེ་འཇུག་གཞིའི་གཞལ་བྱ་དེ་ལ་རང་སྤྱི་གཉིས་ངེས་པར་ཡོད་དམ་སྙམ་པའི་དོགས་པ་སྐྱེ་བས་དེ་བསལ་བའི་ཕྱིར་ཡིན་ཏེ། ཁོ་ནས་སྤྱི་མཚན་གཅོད་ནུས་པའི་ཕྱིར། འཇུག་གཞིའི་རང་མཚན་དེ་ཉིད་ཡུལ་ཅན་ལ་ལྟོས་ནས་གཟུང་ཡུལ་དུ་གྱུར་པ་ཡང་ཡོད། ཞེན་ཡུལ་དང་འཇུག་ཡུལ་དུ་གྱུར་པ་ཡང་ཡོད་དེ། རང་འཛིན་ཚུར་མཐོང་གི་བརྒྱུད་ཀྱི་དོན་རིག་མངོན་སུམ་གྱིས་མངོན་གྱུར་དུ་འཇལ་ན་དེའི་གཟུང་ཡུལ་དུ་འགྱུར། རང་རྟོགས་པའི་རྗེས་དཔག་གིས་ལྐོག་གྱུར་དུ་འཇལ་ན་དེའི་ཞེན་ཡུལ་དུ་འགྱུར། གཟུང་ཡུལ་དང་ཞེན་ཡུལ་གཉིས་ཀའང་སྐྱེས་བུའི་བྱེད་པ་འཇུག་ན་སྐྱེས་བུའི་འཇུག་ཡུལ་དུ་ཡང་འགྱུར་བའི་ཕྱིར་ཏེ། དེ་སྐད་དུ། རང་འགྲེལ་ལས། རང་མཚན་དེ་ཉིད་དངོས་སུ་འཇལ་ན་གཟུང་ཡུལ་ཡིན་ལ། ལྐོག་གྱུར་དུ་འཇལ་ན་ཞེན་ཡུལ་ཡིན་ཞིང༌། གཉིས་ཀ་ཡང་སྐྱེས་བུས་འཇུག་ན་མི་བསླུ་བས་འཇུག་ཡུལ་ཡིན་ནོ། །ཞེས་གསུངས་པའི་ཕྱིར་རོ། །ཚུར་མཐོང་གི་བརྒྱུད་ཀྱི་དོན་རིག་མངོན་སུམ་གྱི་རང་གི་གཞལ་ ༼༥༧༽ བྱར་གྱུར་པའི་ཕྱི་དོན་མངོན་སུམ་དུ་རྟོགས་ཀྱང༌། དངོས་སུ་མ་རྟོགས་ཏེ། དེས་དེ་རྣམ་ཤར་གྱི་ཚུལ་གྱིས་རྟོགས་པ་ཡིན་པའི་ཕྱིར་ཏེ། དེས་དེ་རྟོགས་པ་གང་ཞིག དེ་ལ་ཡུལ་དེའི་རྣམ་པ་ཤར་བའི་ཕྱིར། དེ་སྐད་དུ་ཡང༌། རྣམ་འགྲེལ་ལས། བདག་ཉིད་བྱེད་པོ་མིན་ན་ཡང༌། །དེ་ཡི་དབང་གིས་དེར་བཞག་ཕྱིར། །ཞེས་གསུངས་སོ། །དེས་ན་དངོས་སུ་འཇལ་ན་ཞེས་པའི་དོན། མངོན་གྱུར་དུ་འཇལ་ན་ཞེས་པའི་དོན་ཡིན་ཏེ། ལྐོག་གྱུར་དུ་འཇལ་ན་ཞེས་པའི་ཚིག་གྲོགས་ཀྱི་སྟོབས་ཀྱིས་ཀྱང་དེ་ལྟར་དུ་གསལ་བའི་ཕྱིར། གཉིས་པ་ནི། པཎ་ཤཱཀ་པ་སོགས་ཁ་ཅིག སྒྲ་ཇི་བཞིན་དུ་གཞལ་བྱ་ཡིན་ན་རང་མཚན་ཡིན་པས་ཁྱབ་པར་འདོད་པ་ནི་མི་འཐད་དེ། འོ་ན་གཞལ་བྱ་རང་སྤྱི་གཉིས་སུ་མེད་པར་ཐལ། སྤྱི་མཚན་གཞལ་བྱ་མ་ཡིན་པའི་ཕྱིར། འདོད་ན། གཞལ་བྱ་གཉིས་ཕྱིར་ཞེས་གསུངས་པ་མི་འཐད་པར་ཐལ།

འདོད་པའི་ཕྱིར། ཡང་ཟུར་བཞི་དངོས་ཀྱི་མ་ངེས་པ་ཞེས་གསུངས་པ་མི་འཐད་པར་ཐལ། སྒྲ་རྟག་སྒྲུབ་ལ་གཞལ་བྱ་དེ་མ་ངེས་པའི་གཏན་ཚིགས་མ་ཡིན་པའི་ཕྱིར་ཏེ། དེ་འགལ་བའི་གཏན་ཚིགས་ཡིན་པའི་ཕྱིར། མ་གྲུབ་ན། དེར་ཐལ། གཞལ་བྱའི་རྟགས་ཀྱིས་སྒྲ་རྟག་པར་སྒྲུབ་པར་བྱེད་པའི་ཕྱོགས་ཆོས་གྲུབ་པ་གང་ཞིག གཞལ་བྱ་ཡིན་ན། རྟག་པ་མ་ཡིན་པས་ཁྱབ་པའི་ཕྱིར། རྟགས་ཕྱི་མ་ཁས། ཡང་རིགས་གཏེར་གྱི་རྗེས་འབྲང་ ༼༥༨༽ ཕྱི་མ་ཕལ་ཆེར་གཞུང་འདིའི་དོན། གཟུང་ཡུལ་དུ་གྱུར་པའི་གཞལ་བྱ་ལ་རང་མཚན་གྱིས་ཁྱབ་པའི་དོན་དུ་འཆད་པ་ནི་མི་འཐད་དེ། འོ་ན་དེའི་འཇུག་ཐོགས། ཁོ་ནར། ཡུལ་གཉིས་བཞེད་པས་གནོད་ཅེ་ན། འཇུག་ཚུལ་སྒོ་ནས་རང་སྤྱི་གཉིས། ཞེས་པ་འདི། གཞལ་བྱ་ལ་རང་སྤྱི་གཉིས་གསུངས་པ་དང་འགལ་བའི་སྐྱོན་སྤོང་བྱེད་མ་ཡིན་པར་ཐལ། གཟུང་ཡུལ་རང་མཚན་གྱིས་ཁྱབ་པ་ལ། གཞལ་བྱ་ལ་རང་སྤྱི་གཉིས་སུ་གསུངས་པ་དང་འགལ་བའི་སྐྱོན་སྤང་མི་དགོས་པའི་ཕྱིར་ཏེ། དེ་ལ་རང་མཚན་གྱིས་ཁྱབ་པ་ཙམ་ལ་གཞལ་བྱ་རང་སྤྱི་གཉིས་སུ་གསུངས་པ་དང་འགལ་ལམ་སྙམ་པའི་དོགས་པ་སྐྱེ་མི་རིགས་པའི་ཕྱིར། གཞན་དུ་ན། ཕྱི་དོན་ཡིན་ན་རང་མཚན་ཡིན་པས་ཁྱབ་པ་ལ་ཡང་དོགས་པ་དེ་སྐྱེ་རིགས་པར་འགྱུར་བས་ཧ་ཅང་ཐལ་ལོ། །རང་མཚན་དེ་ཉིད་དངོས་སུ་འཇལ་ན་གཟུང་ཡུལ་ཡིན་ལ། ཞེས་བརྟག་པ་མཐའ་གཟུང་བཤད་པའི་ཚིག་གི་ནུས་པ་ཡང་མེད་པར་འགྱུར་ཏེ། གཞལ་བྱ་རང་མཚན་གཅིག་ཁོ་ན། །ཞེས་པའི་དངོས་བསྟན་གྱི་རང་མཚན་ཡིན་ལ་གཟུང་ཡུལ་མ་ཡིན་པ་དེ་འདྲ་མེད་པའི་ཕྱིར། རྟགས་དང་པོ་ཁས། གཞུང་སྔ་ཕྱིའི་འཕྲོས་ཕྱོགས་རེ་བ་ལ་མ་ཞེན་པར་གཟུ་བོའི་བློས་དཔྱོད་མཛོད་ཅིག གསུམ་པ་རྩོད་པ་སྤོང་བ་ལ་གཉིས་ཏེ། འཁྲུལ་ཤེས་ཡུལ་མེད་ལ་རྩོད་པ་སྤང་བ་དང༌། གཟུང་ཡུལ་རང་ ༼༥༩༽ མཚན་ལ་རྩོད་པ་སྤངས་པའོ། །དང་པོ་ལ་བཞི་སྟེ། གཞལ་བྱ་གཉིས་སུ་གསུངས་པ་དང་འགལ་བ་སྤངས། དོན་སྤྱི་དང་མེད་པ་གསལ་བ་ཡུལ་དུ་མཚུངས་པ་སྤང་བ།

མྱོང་བ་དང་འགལ་བ་སྤང་བ། དགག་པ་ཚད་མའི་གཞལ་བྱ་མ་ཡིན་པར་ཐལ་བ་སྤང་བའོ། །དང་པོ་ནི། གཞལ་བྱ་རང་མཚན་གཅིག་ཁོ་ན་ཞེས་པ་ལ་འཕྲོས། སློབ་དཔོན་ཕྱོགས་གླང་གིས་གཞལ་བྱ་རང་སྤྱི་གཉིས་སུ་གསུངས་པ་དང་འགལ་ལོ་ཞེ་ན་སྐྱོན་མེད་དེ། རང་མཚན་གཅིག་ཉིད་མངོན་སུམ་གྱིས་རང་གི་ངོ་བོའི་སྒོ་ནས་རྟོགས་པ་དང༌། རྗེས་དཔག་གིས་གཞན་དོན་སྤྱིའི་སྒོ་ནས་རྟོགས་པ་གཉིས་ཡོད་པས། འཇུག་ཚུལ་གྱི་གཞལ་བྱ་རང་སྤྱི་གཉིས་སུ་བཞག་པ་ཡིན་པའི་ཕྱིར་ཏེ། རྣམ་འགྲེལ་ལས། དེ་ནི་རང་གཞན་ངོ་བོ་ཡི། །རྟོགས་ཕྱིར་གཞལ་བྱ་གཉིས་སུ་བཞེད། །ཅེས་དང༌། གཞུང་འདིར་ཡང༌། འཇུག་ཚུལ་སྒོ་ནས་རང་སྤྱི་གཉིས། །ཞེས་གསུངས་པའི་ཕྱིར། དེས་ན་སྒྲ་གཅིག་ཉིད་ལ་མངོན་རྗེས་གཉིས་ཀ་འཇལ་བྱེད་དུ་འཇུག་པའི་ཚེ་ཚུར་མཐོང་གི་བརྒྱུད་ཀྱི་སྒྲ་འཛིན་མངོན་སུམ་གྱི་གཞལ་བྱའི་གཙོ་བོ་ནི། སྒྲ་རང་མཚན་པ་དང༌། སྒྲ་རྟོགས་པའི་རྗེས་དཔག་གི་གཞལ་བྱའི་གཙོ་བོ་ནི་སྒྲའི་དོན་སྤྱི་ཡིན་པས། འཇུག་ཚུལ་གྱི་གཞལ་བྱ་ལ་རང་སྤྱི་གཉིས་འབྱུང་བའི་གནད་དེ་ཡིན་ནོ། །གཉིས་པ་ནི། དོན་སྤྱི་དོན་ལ་མེད་ཀྱང་འཇུག་ ༼༦༠༽ ཚུལ་གྱི་སྒོ་ནས་གཞལ་བྱ་ཡིན་ན། མེད་པ་གསལ་བ་ཡང་གཞལ་བྱར་མཚུངས་སོ་ཞེ་ན་མི་མཚུངས་ཏེ། དོན་སྤྱི་ནི་རང་མཚན་མ་ཡིན་ཀྱང་དེ་ལ་བརྟེན་ནས་འཇུག་ཡུལ་རང་མཚན་ཐོབ་པ་ཡོད། མེད་པ་གསལ་བ་ལ་བརྟེན་ནས་འཇུག་ཡུལ་རང་མཚན་ཐོབ་པ་ཡང་མེད་པའི་ཕྱིར་ཏེ། དེ་སྐད་དུ། མེད་པའང་གཞལ་བྱར་མཚུངས་ཤེ་ན། །དེ་ལ་ཡུལ་གྱི་སྒོ་ནས་ནུས་མེད། །ཅེས་གསུངས་པའི་ཕྱིར། གསུམ་པ་ནི། དོན་སྤྱི་དང་མེད་པ་གསལ་བ་གཉིས་རང་མཚན་མ་ཡིན་ན། དེ་ཉིད་འཛིན་བྱེད་ཀྱི་ཤེས་པ་རྟོག་པ་དང༌། རྟོག་མེད་འཁྲུལ་ཤེས་གཉིས་ཉམས་སུ་མྱོང་བའི་རང་རིག་མངོན་སུམ་ལ་གསལ་བར་སྣང་བ་དང་འགལ་ལོ་ཞེ་ན། སྐྱོན་མེད་དེ། འཛིན་བྱེད་ཀྱི་ཤེས་པ་གཉིས་པོ་དེ་འཁྲུལ་ཤེས་ཡིན་པས་གཟུང་ཡུལ་མེད་པ་ཅན་ཡིན་ཞིང༌།

དེ་གཉིས་ལ་ཡུལ་སྣང་བའི་རྣམ་པ་དེ་ནི། ཚུར་མཐོང་གི་བརྒྱུད་ཀྱི་རང་རིག་མངོན་སུམ་གྱི་མྱོང་བྱ་ཡིན་པའི་ཕྱིར་ན་ཤེས་པ་ཉིད་ཡིན་པའི་ཕྱིར་རོ། །དེ་སྐད་དུ། དངོས་མེད་གཉིས་པོ་རང་རིག་གི །ཤུགས་ལས་གྲུབ་པས་གསལ་ཞེ་ན། །འཁྲུལ་ཤེས་གཉིས་ལ་ཡུལ་མེད་ཅིང༌། །རང་རིག་གིས་ནི་མྱོང་བའི་ཕྱིར། །ཤེས་པ་ཉིད་ཡིན་དེ་ཡང་ནི། །མེད་པ་འཛིན་ཕྱིར་འཁྲུལ་ཤེས་ཡིན། །ཞེས་གསུངས་སོ། །བཞི་པ་ནི། ནམ་མཁའ་དངོས་མེད་རྟོགས་པའི་རྗེས་ 

༼༦༡༽ དཔག་ཚད་མ་མེད་པར་ཐལ། ཀུན་ཏུ་ཐ་སྙད་པའི་ཚད་མའི་འཇུག་གཞིའི་གཞལ་བྱ་ཡིན་ན། རང་མཚན་ཡིན་པས་ཁྱབ་པའི་ཕྱིར། ཞེ་ན། སྐྱོན་མེད་དེ། དེ་ལྟ་བུའི་རྗེས་དཔག་དེས་ནམ་མཁའ་དངོས་པོར་ཡོད་མེད་དཔྱད་ཟིན་ནས་ནམ་མཁའ་དངོས་པོར་མེད་པ་འཇུག་ཚུལ་དུ་བྱེད་པའི་ཕྱིར་ཏེ། རང་མཚན་མིན་པའི་ཡུལ་མེད་ན། །དངོས་མེད་གཞལ་བྱར་འགལ་ཞེ་ན། །དགག་བྱ་དངོས་པོར་ཡོད་མེད་ཅེས། །བསྒྲུབ་པའི་ཕྱིར་ན་འགལ་བ་མེད། །ཅེས་གསུངས་པའི་ཕྱིར། འདི་ཡང་གཞལ་བྱ་རང་མཚན་གཅིག་ཁོ་ནས་ལས་འཕྲོས་པའི་རྩོད་པ་དང་ལན་ནོ། །གོང་གི་རྩོད་ལན་གསུམ་པ་ནི། དོན་སྤྱི་དང་ནི་མེད་སྣང་གཉིས། །ཡུལ་ཡིན་ཞེ་ན་ཞེས་སོགས། གཞན་ལུགས་བཀག་པའི་སྐབས་ལས་འཕྲོས་པའི་རྩོད་ལན་ཡིན་ནོ། །གཉིས་པ་གཟུང་ཡུལ་རང་མཚན་ལ་རྩོད་པ་སྤང་བ་ལ་གཉིས་ཏེ། རྩོད་པ་དང་ལན་ནོ། །དང་པོ་ནི། གོང་དུ་དོན་རང་མཚན་དོན་སྤྱི་མེད་པ་གསལ་བ་གསུམ་གྱི་ནང་ནས་ཕྱི་མ་གཉིས་གཟུང་ཡུལ་དུ་འདོད་པ་བཀག་ནས། སྔ་མ་གཅིག་པུ་གཟུང་ཡུལ་དུ་ཤུགས་ཀྱིས་བསྟན་པ་ལ་འཕྲོས་ནས། ཁོ་ན་རེ་གཟུང་ཡུལ་དུ་གྱུར་པའི་གཞལ་བྱ་རང་མཚན་གཅིག་ཉིད་དུ་འདོད་པ་ཡང་མི་འཐད་དེ། ཕྱི་རོལ་དོན་དུ་གྱུར་པའི་གཟུང་ཡུལ་ནི་ཕྱོགས་གླང་ཆོས་གྲགས་ ༼༦༢༽ སོགས་ཀྱི་མཁས་པས་བཀག་ནའང་ཤེས་པར་གྱུར་པའི་གཟུང་ཡུལ་ནི་འདིར་མི་སྲིད་པའི་ཕྱིར། ཞེས་སྨྲ་བར་བྱེད་དོ། །གཉིས་པ་ལ་གསུམ་སྟེ། གྲུབ་མཐའི་རྣམ་གཞག་སྤྱིར་བསྟན་པ། གཞན་གྱིས་བརྟགས་པ་དགག་པ། བདེ་བར་གཤེགས་པའི་ལུགས་སྒྲུབ་པའོ། །དང་པོ་ནི། མུ་སྟེགས་རྒྱང་འཕེན་པ་སོགས་སྣང་བའི་དངོས་པོ་ཐམས་ཅད་ངོ་བོ་ཉིད་ཀྱིས་བྱུང་བར་སྨྲ་བས་ན་ངོ་བོ་ཉིད་རྒྱུར་འདོད། གྲངས་ཅན་གྱི་ནང་ཚན་དབང་ཕྱུག་པ་ནི། ལྷ་དབང་ཕྱུག་ཆེན་པོའི་བློའི་གཡོ་བ་ལས་སྣོད་བཅུད་བཟང་ངན་ཐམས་ཅད་འབྱུང་བར་འདོད། གྲངས་ཅན་ཕལ་མོ་ཆེས་ནི་སྤྱིར་གཙོ་བོ་ལས་རྣམ་འགྱུར་ཐམས་ཅད་བྱུང་བར་འདོད།

གཟེགས་ཟན་པ་དང་ཉན་ཐོས་སྡེ་གཉིས་ནི། རྡུལ་ཕྲན་ཆ་མེད་བསགས་པ་ལས་བརྟན་གཡོའི་དངོས་པོ་རྣམས་གྲུབ་པར་འདོད། རྣམ་རིག་པ། བག་ཆགས་སད་པའི་སེམས་སྣང་ལས་སྣོད་བཅུད་ཐམས་ཅད་འབྱུང་བར་འདོད། ངོ་བོ་ཉིད་མེད་པར་སྨྲ་བ་ནི་རྟེན་འབྲེལ་གྱི་གནད་ཀྱིས་ཀུན་རྫོབ་ཏུ་གང་དུ་ཡང་འཆར། གང་དུ་ཡང་སྣང༌། དོན་དམ་དུ་གང་དུ་ཡང་མ་གྲུབ་པར་འདོད་པ་ཡིན་ཏེ། ངོ་བོ་ཉིད་དང་དབང་ཕྱུག་དང༌། །གཙོ་བོ་རྡུལ་དང་རྣམ་རིག་དང༌། །རྟེན་འབྲེལ་ཡིན་ཞེས་གྲུབ་པའི་མཐའ། །ཐ་དད་རང་གཞན་སྡེ་པ་འདོད། །ཅེས་གསུངས་པའི་ཕྱིར། འདིར་པཎ་ཤཱཀ་པས་ ༼༦༣༽ རིགས་གཏེར་ཊིཀྐར་རྡུལ་དང་ཞེས་པའི་ཐད་དུ་ཉན་ཐོས་སྡེ་གཉིས་ལས་གཟེགས་ཟན་སྨོས་པར་མི་མཛད་པ་ནི་མི་འཐད་དེ། རང་འགྲེལ་དང་དངོས་སུ་འགལ་བའི་ཕྱིར། གཟེགས་ཟན་དང་དབང་ཕྱུག་པ་དོན་གཅིག་པ་ཡིན་ནོ་སྙམ་ན་ཤིན་ཏུ་འཁྲུལ་ཏེ། གཟེགས་ཟན་ནི་གཟེགས་མ་ལྟར་ཟ་ཞིང་སྤྱོད་པས་ན་གཟེགས་ཟན་ཞེས་བྱ་བ་བྱེ་བྲག་པ་དང་མིང་གི་རྣམ་གྲངས་ཡིན་ཞིང༌། དབང་ཕྱུག་པ་ནི་གྲངས་ཅན་གྱི་ནང་སེལ་གཅིག་ཡིན་པ་གཞུང་ལུགས་ལེགས་བཤད་ལས་བཤད་པའི་ཕྱིར། མཁས་པ་འཇུག་སྒོ་ལས་ཀྱང་རིག་བྱེད་པ་ཚངས་པ་ལྷར་བྱེད་པས་ཚངས་པ་བ་དང༌། གྲངས་ཅན་པ་དབང་ཕྱུག་ལ་ལྷར་བྱེད་པས་དབང་ཕྱུག་པ་དང༌། བྱེ་བྲག་པ་ཁྱབ་འཇུག་ལ་ལྷར་བྱེད་པས་ཁྱབ་འཇུག་པར་བཤད་པ་ཡིན་ནོ། །འོན་ཀྱང་གྲངས་ཅན་པ་མཐའ་དག་དབང་ཕྱུག་པར་མ་ངེས་ཏེ། ངོ་བོ་ཉིད་དང་དབང་ཕྱུག་དང༌། །གཙོ་བོ་ཞེས་གསུངས་པའི་ཕྱིར། དེས་ན་མཁས་འཇུག་ལས་གྲངས་ཅན་ལ་དབང་ཕྱུག་པར་བཤད་པ་དེ། གཞུང་ལུགས་ལེགས་བཤད་ལྟར་གྲངས་ཅན་གྱི་ནང་མཚན་ཁ་ཅིག་ལ་བྱས། འདིར་གྲངས་ཅན་གཙོ་བོ་རྒྱུར་སྨྲ་བར་བཤད་པ་དེ་གྲངས་ཅན་ཕལ་མོ་ཆེ་ལ་བྱས་ན་ལེགས་ཤིང་འགལ་མེད་ཀྱི་གནད་ཡིན་ནམ་སྙམ་སྟེ། གཞན་དག་དོགས་པ་ཙམ་ཡང་ཞུགས་པ་མི་སྣང་ངོ༌། །ངོ་བོ་ཉིད་དང་ཞེས་པ་རྒྱང་འཕེན་པ་ ༼༦༤༽ ཁོ་ན་ལ་འདོད་པ་ཡང་མི་འཐད་དེ།

མུ་སྟེགས་སྤྱོད་པ་པ་ཡང་ངོ་བོ་ཉིད་རྒྱུར་འདོད་པའི་ཕྱིར་ཏེ། སྤྱོད་པ་པའི་གཞུང་ལས། རྨ་བྱའི་མདོག་དབྱིབས་ལ་སོགས་ཆོས་རྣམས་ཀུན། །སུས་ཀྱང་མ་བཀོད་ངོ་བོ་ཉིད་ཀྱིས་བྱུང༌། །ཞེས་བཤད་པའི་ཕྱིར། གཉིས་པ་ནི། གྲུབ་མཐའི་རྣམ་པར་བཞག་པ་དེ་དག་གི་ནང་ནས་ངོ་བོ་ཉིད་རྒྱུར་འདོད་པ་ནི། རྒྱུ་མེད་ལས་སྐྱེ་བ་སོགས་འགོག་པའི་རིགས་པས་ཁེགས། དབང་ཕྱུག་དང་གཙོ་བོ་རྒྱུར་འདོད་པ་ནི་རྟག་པ་ལས་སྐྱེ་བ་འགོག་པའི་རིགས་པས་ཁེགས། བྱེ་བྲག་ཏུ་སྨྲ་བས་དབང་ཤེས་ཀྱིས་རང་དང་དུས་མཉམ་པའི་རྡུལ་ཕྲན་རྣམ་མེད་དུ་ཐུག་ཕྲད་དུ་འཛིན་པར་འདོད་པ་ཡང་འོག་ནས་འབྱུང་བའི་རིགས་པས་ཁེགས། ངོ་བོ་ཉིད་མེད་པར་སྨྲ་བ་ནི་གྲུབ་མཐའ་ཀུན་གྱི་ཡང་རྩེར་གྱུར་པ་ཡིན་པས། ཚད་མ་སྨྲ་བའི་སྐབས་འདིར་དགག་སྒྲུབ་ཀྱི་ཡུལ་དང་གཏན་ལ་འབེབས་པའི་འོས་མ་ཡིན་ནོ། །གསུམ་པ་ལ་གཉིས་ཏེ། དགོངས་པ་ངོས་བཟུང་བ་དང༌། དེ་ཉིད་སློབ་དཔོན་གྱིས་ཇི་ལྟར་གཏན་ལ་ཕབ་ཚུལ་ལོ། །དང་པོ་ནི། རབ་དབྱེ་ལས། ཐུབ་པས་འཇིག་རྟེན་མཐུན་འཇུག་ལ། །དགོངས་ནས་ཕྱི་རོལ་དོན་དུ་གསུངས། །ཐ་སྙད་དཔྱོད་པའི་རིགས་པ་ལ། །དགོངས་ནས་ཆོས་རྣམས་སེམས་སུ་གསུངས། །དམ་པའི་དོན་ལ་དགོངས་ནས་ནི། །ཆོས་ཀུན་སྤྲོས་པ་བྲལ་ཞེས་གསུངས། །ཞེས་བཤད་པ་ལྟར། ཆོས་སྟོན་ ༼༦༥༽ ཚུལ་གྱི་རིམ་པ་གསུམ་བྱུང་བའི་དང་པོའི་ཚེ། ཕྱི་རོལ་དུ་གྱུར་པའི་རྡུལ་ཕྲན་བདེན་པར་གྲུབ་པ་ཞལ་གྱིས་བཞེས་ཤིང༌། ཆོས་མངོན་པའི་མདོ་གསུངས། རིམ་པ་འདིའི་གྲུབ་མཐའ་འཛིན་པ་ལ་བྱེ་བྲག་ཏུ་སྨྲ་བ་དང༌། མདོ་སྡེ་པ་གཉིས་ཡོད། རིམ་པ་གཉིས་པའི་ཚེ་སྣང་བ་ཐམས་ཅད་སེམས་ཙམ་དང༌། གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་བདེན་གྲུབ་ཏུ་ཞལ་གྱིས་བཞེས་ཤིང༌། མདོ་སྡེ་ལང་དཀར་གཤེགས་པ་དང༌། རྒྱན་སྟུག་པོ་བཀོད་པ་སོགས་གསུངས། རིམ་པ་འདིའི་གྲུབ་མཐའ་འཛིན་པ་ལ་སེམས་ཙམ་པ་ཞེས་གྲུབ་མཐའ་སྨྲ་བ་གསུམ་པ་འདི་བྱུང༌།

རིམ་པ་གསུམ་པའི་ཚེ་ཆོས་ཐམས་ཅད་དོན་དམ་པར་བདེན་མེད་སྤྲོས་བྲལ་དུ་ཞལ་གྱིས་བཞེས་ཤིང་ཤེར་ཕྱིན་གྱི་མདོ་རྒྱས་འབྲིང་བསྡུས་གསུམ་གསུངས། རིམ་པ་འདིའི་གྲུབ་མཐའ་འཛིན་པ་ལ། ངོ་བོ་ཉིད་མེད་པར་སྨྲ་བ་ལ་མཚན་གྱི་བསྔགས་བརྗོད་དབུ་མ་པ་ཞེས་གྲུབ་མཐའ་སྨྲ་བ་ཀུན་གྱི་ཡང་རྩེར་གྱུར་པ་དེ་བྱུང་བ་ཡིན་ཏེ། མཁས་འཇུག་ལས། སངས་རྒྱས་པ་ལ་གྲུབ་མཐའ་བཞི། །བྱེ་བྲག་སྨྲ་དང་མདོ་སྡེ་དང༌། །རྣམ་རིག་ངོ་བོ་ཉིད་མེད་སྨྲ། །ཞེས་གསུངས་པའི་ཕྱིར། གཉིས་པ་ནི་དེ་ལྟར་གྲུབ་མཐའ་བཞི་ལས། ཚད་མ་སྨྲ་བའི་སྐབས་འདིར་གང་གི་ལུགས་འཆད་པ་ཡིན་ཞེ་ན། མདོ་སེམས་གཉིས་ཀྱི་ ༼༦༦༽ ལུགས་འཆད་པ་ཡིན་ཏེ། ཕྱི་དོན་ཁས་ལེན་པའི་ཚེ་བྱེ་བྲག་ཏུ་སྨྲ་བའི་ལུགས་བཀག་ནས་མདོ་སྡེ་པའི་ལུགས་གཙོ་བོར་སྒྲུབ། ཕྱི་དོན་ཁས་མི་ལེན་པར་ཤེས་བྱ་ཐམས་ཅད་ནང་སེམས་སུ་ཁས་ལེན་པའི་ཚེ། མདོ་སྡེ་པའི་ལུགས་བཀག་ནས་རྣམ་རིག་པའི་གྲུབ་མཐའི་གཙོ་བོ་གཟུང་རྣམ་བདེན་མེད་དུ་སྒྲུབ་པའི་ཕྱིར། དེ་སྐད་དུ། རང་འགྲེལ་ལས། དེ་ལྟར་གྲུབ་མཐའ་བཞི་ལས། སློབ་དཔོན་ནི། ཕྱི་རོལ་གྱི་དོན་ཁས་ལེན་པ་ན་མདོ་སྡེ་པ་ལྟར་མཛད་ལ། ཤེས་བྱ་ནང་ལ་འཇུག་པ་ན་རྣམ་མེད་ཞལ་གྱིས་བཞེས་སོ། །ཞེས་དང༌། མཁས་འཇུག་ལས། ཕྱི་རོལ་དོན་ལ་དཔྱོད་པ་ན། །མདོ་སྡེ་དངོས་པོ་སྟོབས་ཤུགས་ཡིན། །ཕྱི་རོལ་དོན་རྣམས་འགོག་པ་ན། །རྣམ་རིག་དངོས་པོ་སྟོབས་ཤུགས་ཡིན། །ཞེས་གསུངས་པའི་ཕྱིར། སློབ་དཔོན་ནི་ཞེས་པའི་སློབ་དཔོན་དེ་ཆོས་གྲགས་ཉིད་ལ་བྱ་དགོས་ཏེ། ཆོས་གྲགས་ཉིད་ཀྱི་ཞལ་ནས། གལ་ཏེ་ཕྱི་རོལ་དཔྱོད་ལ་འཇུག་པ་ན། །ཁོ་བོའི་མདོ་སྡེའི་སྐབས་ལ་རྣམ་པར་བརྟེན། །ཞེས་གསུངས་པར་གྲགས་པའི་ཕྱིར། དེས་ན་སྐབས་འདིར་མདོ་སེམས་གཉིས་ལས་གོང་དུ་སྨྲས་པའི་གཟུང་ཡུལ་རང་མཚན་ལ་རྩོད་པ་དེ་མདོ་སྡེ་པའི་དབང་དུ་བྱས་པ་ཡིན་ན་གཏན་ཚིགས་དང་པོ་མ་གྲུབ་ཏེ། དེའི་ལུགས་ལ་རང་འཛིན་དོན་རིག་མངོན་སུམ་ལ་རང་འདྲའི་རྣམ་པ་གཏོད་བྱེད་ཀྱི་རྒྱུར་

༼༦༧༽ གྱུར་པའི་ཕྱི་དོན་ཉིད་ལ་གཟུང་ཡུལ་དུ་འཇོག་པ་ཡིན་པའི་ཕྱིར། སེམས་ཙམ་པའི་དབང་དུ་བྱས་པ་ཡིན་ན་འདོད་པ་ཡིན་ཏེ། དེའི་ལུགས་ལ་གཟུང་ཡུལ་དང་དེ་འཛིན་པའི་ཚད་མའི་རྣམ་གཞག་གྲུབ་པ་མེད་པའི་ཕྱིར་ཏེ། ཇི་སྲིད་ཕྱི་རོལ་ཁས་ལེན་པ། །དེ་སྲིད་རྒྱུ་ལ་གཟུང་ཡུལ་ཟེར། །ཤེས་བྱ་ནང་གིར་ཞུགས་པ་ན། །ཡུལ་དང་ཡུལ་ཅན་གྲུབ་པ་མེད། །ཅེས་གསུངས་པའི་ཕྱིར། མདོ་སེམས་ཀྱི་གྲུབ་མཐའི་ཁྱད་པར་ནི་འོག་ཏུ་ཚད་འབྲས་ཀྱི་སྐབས་སུ་འཆད་པར་འགྱུར་རོ། །འཇུག་གཞིའི་གཞལ་བྱ་རང་མཚན་གཅིག་ཁོ་ན། །འོན་ཀྱང་འཇུག་ཚུལ་གཞལ་བྱ་རང་སྤྱི་གཉིས། །ཚུལ་འདི་སྨྲ་ལ་མདོ་སེམས་རྣམ་པ་གཉིས། །མ་འདྲེས་རང་རང་གྲུབ་མཐའ་དངོས་སྟོབས་ཡིན། །ཞེས་བྱ་བ་བསྡུ་བའི་ཚིགས་སུ་བཅད་པའོ། །ཤེས་བྱའི་ཡུལ་བརྟག་པ་བཤད་ཟིན་ཏོ།། ༈ །།རྣམ་དཔྱོད་ལྷ་ཆེན་ཁྲོས་པའི་མདའ་གཅིག་གིས། །རྒན་པོའི་ལུས་ངན་གྲོང་ཁྱེར་གསུམ་བསྲེགས་ཏེ། །སྡེ་བདུན་ལུགས་བཟང་འཆི་མེད་རྒྱལ་ཐབས་ནི། །སྲིད་པའི་རྩེར་ཡང་མཐོ་མཛད་ས་པཎ་རྒྱལ། །གཉིས་པ་ཤེས་བྱེད་ཀྱི་བློ་ལ་མཚན་ཉིད། དབྱེ་བསྡུ། དེ་དག་གི་དོན་གཏན་ལ་དབབ་པ་དང་གསུམ། དང་པོ་ནི། རིག་པ་ཆོས་ཅན། བློའི་མཚན་ཉིད་ཡིན་ཏེ། དེའི་ ༼༦༨༽ འཇོག་བྱེད་ཡིན་པའི་ཕྱིར། དེ་སྐད་དུ། བློའི་མཚན་ཉིད་རིག་པ་ཡིན། །ཞེས་གསུངས་སོ། །ཁ་རིག་རིག་པའི་དོན་ཡུལ་རིག་པ་ལ་བྱེད་ཅིང༌། དེ་ཡང་རང་ལས་དོན་གཞན་པའི་ཡུལ་རིག་པ་ལ་བྱེད་དོ་ཅེས་ཟེར་བ་ནི་མི་འཐད་དེ། འོ་ན་ལོག་ཤེས་ཆོས་ཅན། ཡུལ་རིག་པ་ཡིན་པར་ཐལ། རིག་པ་ཡིན་པའི་ཕྱིར། ཁྱབ་པ་ཁས། འདོད་ན། ཁྱོད་ཀྱི་རང་ཡུལ་རིག་པ་ཐལ། འདོད་པའི་ཕྱིར། འདོད་ན་ཁྱོད་ཀྱི་རང་ཡུལ་རྟོགས་པར་ཐལ། འདོད་པའི་ཕྱིར། འདོད་མི་ནུས་ཏེ། ཚན་མིན་གྱི་བློ་ཡིན་པའི་ཕྱིར་རོ། །ཡང་ཚུར་མཐོང་གི་བརྒྱུད་ཀྱི་དབང་མངོན་ཉམས་སུ་མྱོང་བའི་རང་རིག་མངོན་སུམ་ཆོས་ཅན། རང་ལས་དོན་གཞན་པའི་ཡུལ་རིག་པ་ཡིན་པར་ཐལ།

ཡུལ་རིག་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། རང་ཡུལ་རིག་པའི་བློ་ཡིན་པའི་ཕྱིར་ཏེ། ཚད་མ་ཡིན་པའི་ཕྱིར། རྩ་བར་འདོད་ན། དེ་མ་ཡིན་པར་ཐལ། ཁྱོད་ཀྱི་རིག་བྱར་གྱུར་པའི་ཡུལ་ཡིན་ན། ཁྱོད་དང་རྫས་གཅིག་ཡིན་པས་ཁྱབ་པའི་ཕྱིར་ཏེ། ཁྱོད་ཚུར་མཐོང་གི་བརྒྱུད་ཀྱི་རང་རིག་མངོན་སུམ་ཡིན་པའི་ཕྱིར། དེས་ན་ཚུར་མཐོང་གི་བརྒྱུད་ཀྱི་རང་རིག་མངོན་སུམ་ལ་རང་ལས་རྫས་གཞན་པའི་ཡུལ་ཡོད་པ་སློབ་དཔོན་ཆོས་མཆོག་གི་འཐད་ལྡན་ཆེན་མོ་སོགས་སུ་བཤད་པ་ནི་བཏགས་པ་ཡིན་ཏེ། དོན་ལ་མི་གནས་པའི་ཕྱིར་རོ། །དེ་སྐད་དུ་རང་ ༼༦༩༽ འགྲེལ་ལས། གཞན་ཡང་རང་རིག་ལ་ཡུལ་མེད་པས་ཤེས་པའི་མཚན་ཉིད་མེད་པར་འགྱུར་རོ། །རང་ཉིད་ཡུལ་ཡིན་ནོ་ཞེ་ན། རང་ལ་ཡུལ་དང་ཡུལ་ཅན་དུ་འགལ་ལོ། །དེས་ན་རང་རིག་ལ་ཡུལ་ཡོད་པར་བཤད་པ་ནི་བཏགས་པ་བ་ཡིན་ནོ། །ཞེས་གསུངས་སོ། །འགྲེལ་པ་འདི་ལ་བརྟེན་ནས། ཀུན་མཁྱེན་གཡག་པས། རང་རིག་ལ་ཡུལ་གཏན་ནས་མེད་པར་འདོད་པ་ནི་མི་འཐད་དེ། འོ་ན་རང་རིག་གི་གཞལ་བྱ་མེད་པར་ཐལ། རང་རིག་གི་ཡུལ་མེད་པའི་ཕྱིར། འདོད་ན། རང་རིག་གི་ཚད་འབྲས་མེད་པར་ཐལ། འདོད་པའི་ཕྱིར། འདོད་ན། དེ་ལ་རང་རིག་ཚད་འབྲས་ནི། །རྣམ་གཞག་གྲུབ་མཐའ་ཕལ་ཆེར་མཐུན། །ཞེས་གསུངས་པ་མི་འཐད་པར་ཐལ་ལོ། །གཉིས་པ་ནི་བློ་ལ་ལས་སམ་ཡུལ་གྱི་སྒོ་ནས་དབྱེ་ན། རྟོག་པ་དང་རྟོག་མེད་ཀྱི་ཤེས་པ་གཉིས། བྱེད་པ་པོའམ་ངོ་བོའི་སྒོ་ནས་དབྱེ་ན། འཁྲུལ་ཤེས་དང༌། མ་འཁྲུལ་ཤེས་གཉིས། བྱ་བའམ། འཇུག་ཚུལ་གྱི་སྒོ་ནས་ཡུལ་ལ་སྔར་མ་ཞུགས་པའི་བློ། འཇུག་བཞིན་པའི་བློ་ཞུགས་ཟིན་པའི་བློ་དང་གསུམ་ཡོད་དེ། ཡུལ་སོགས་སྒོ་ནས་དུ་མར་འགྱུར། །ཤེས་པའི་སྒོ་ནས་རང་རིག་གཅིག །ཅེས་གསུངས་པའི་ཕྱིར། བློ་ཐམས་ཅད་ཡུལ་ཅན་ཤེས་པའི་སྒོ་ནས་རང་རིག་གཅིག་པུར་འདུས་ཏེ། ཤེས་པ་ཡིན་ན་རང་གི་ངོ་བོ་ལ་རང་རིག་མངོན་སུམ་ཡིན་དགོས་པའི་ཕྱིར། ཡུལ་ལ་སྔར་མ་ཞུགས་པའི་བློ་སོགས་ཀྱི་

༼༧༠༽ མཚན་གཞི་ནི། རིམ་པ་བཞིན། ཚུལ་གསུམ་གྱི་བརྡ་ཆད་མི་ཤེས་པའི་གང་ཟག་གི་བརྒྱུད་ཀྱི་ཚུལ་གསུམ་འཛིན་པའི་བློ་དང༌། ཚུར་མཐོང་གི་བརྒྱུད་ཀྱི་སྔོན་འཛིན་དབང་མངོན་དང༌། དེས་དྲངས་པའི་སྔོན་པོ་ངེས་པའི་སྤྱད་ཤེས་ལྟ་བུའོ། །གསུམ་པ་དེ་དག་གི་དོན་གཏན་ལ་དབབ་པ་ལ། ཚད་མ་དང༌། ཚད་མིན་གྱི་བློ་གཉིས་ལས། དང་པོ་ནི། འོག་ཏུ་འཆད། གཉིས་པ་ལ་དགག་བཞག་གཉིས་ལས། དང་པོ་ནི། ཡིད་སྤྱོད་སྣང་ལ་མ་ངེས་དང༌། །སྤྱད་ཤེས་ལོག་ཤེས་ཐེ་ཚོམ་ལྔ། །ཞེས་པ་ལྟར། རིགས་པའི་དབང་ཕྱུག་ཕྱ་པ་ཆེན་པོས་བཞེད། ཚད་མིན་གྱི་བློ་དེ་ལ། ཡིད་སྤྱོད་སོགས་ལྔར་གྲངས་ངེས་ཤིང༌། དང་པོའི་མཚན་ཉིད། རྟགས་ལ་མ་བརྟེན་པར་ལྐོག་གྱུར་གྱི་དོན་བདེན་པ་གསར་དུ་ངེས་པའི་རིག་པ། དབྱེ་ན། ཁྲོན་པ་རྙིང་པ་ན་ཆུ་ཡོད་དམ་སྙམ་པའི་བློ་ལྟ་བུ་རྒྱུ་མཚན་མེད་པའི་ཡིད་སྤྱོད། གཞལ་བྱའི་རྟགས་ལས་སྒྲ་མི་རྟག་པར་མཐའ་གཅིག་ཏུ་འཛིན་པའི་བློ་ལྟ་བུ་རྒྱུ་མཚན་ཕྱིན་ཅི་ལོག་གི་ཡིད་སྤྱོད་དང༌། ཚུལ་གསུམ་མ་ངེས་ཀྱང་བྱས་རྟགས་ལས་སྒྲ་མི་རྟག་པར་འཛིན་པའི་བློ་ལྟ་བུ་རྒྱུ་མཚན་མ་ངེས་པའི་ཡིད་སྤྱོད་དང་གསུམ། ཡང་སྣང་ལ་མ་ངེས་པའི་བློའི་མཚན་ཉིད། ལོག་ཕྱོགས་ཀྱི་སྒྲོ་འདོགས་དང་མི་འགལ་བར་དོན་རང་གི་མཚན་ཉིད་སྣང་བའི་བློ། དབྱེ་ན། ཡུལ་རྣམ་པ་མི་གསལ་ ༼༧༡༽ བའི་སྣང་ལ་མ་ངེས་པ། ཡིད་མ་གཏད་པའི་སྣང་ལ་མ་ངེས་པ། འཁྲུལ་པའི་རྒྱུ་མཚན་གྱིས་ཟིན་པའི་སྣང་ལ་མ་ངེས་པའི་བློ་དང་གསུམ། ཡང་སྤྱད་ཤེས་ཀྱི་མཚན་ཉིད་སྔར་རྟོགས་ཟིན་གྱི་བྱེད་པ་མ་ཉམས་པའི་དོན་ལ། ལོག་ཕྱོགས་ཀྱི་སྒྲོ་འདོགས་དང་འགལ་བར་འཇུག་པའི་རིག་པ། དབྱེ་ན་སྔོན་འཛིན་སྐད་ཅིག་མ་གཉིས་པ་མན་ཆད་སོགས་ལྟ་བུ་མངོན་སུམ་སྤྱད་ཤེས་དང༌། མངོན་སུམ་གྱི་རྗེས་སུ་སྐྱེས་པའི་ངེས་ཤེས་དང༌། རྗེས་དཔག་གི་རྗེས་སུ་སྐྱེས་པའི་དྲན་ཤེས་ལྟ་བུ་རྟོག་པ་སྤྱད་ཤེས་དང་གཉིས་སོ། །ཐེ་ཚོམ་དང་ལོག་ཤེས་ནི་ཕལ་ཆེར་རང་ལུགས་དང་མཐུན་ནོ། །དེ་ལྟར་ལྔ་ལས་དང་པོ་གསུམ་གྱི་འདོད་ཚུལ་འགོག་པ་ལ།

ཡིད་སྤྱོད་བརྟགས་ནས་དགག་པ། སྣང་ལ་མ་ངེས་པ་ཚད་མིན་ཁོ་ནར་འདོད་པ་དགག་པ། མངོན་སུམ་སྤྱད་ཤེས་དགག་པ་དང་གསུམ་མོ། །དང་པོ་ནི། ཁྱེད་འདོད་པའི་ཡིད་སྤྱོད་དེ་རྟགས་ལ་ལྟོས་སམ་མི་ལྟོས། མི་ལྟོས་ན་དེ་ཆོས་ཅན། ཐེ་ཚོམ་ཙམ་ཡིན་པར་ཐལ། མྱོང་བ་དང་རྟགས་གང་རུང་ལ་མ་བརྟེན་པར་དམ་བཅའ་ཙམ་འཛིན་པའི་བློ་ཡིན་པའི་ཕྱིར། ཁྱབ་ཏེ། རྣམ་ངེས་ལས། ཕྱོགས་ཀྱི་ཚིག་ལས་ནི། དོན་ལ་ཐེ་ཚོམ་དག་སྐྱེ་བར་མཐོང་གི ཞེས་གསུངས་པའི་ཕྱིར། རྟགས་ལ་ལྟོས་སོ་ཞེ་ན། ཡང་དག་ལ་ལྟོས་སམ་ལྟར་སྣང་ལ་ལྟོས། དང་པོ་ལྟར་ན། ༼༧༢༽ དེ་ཆོས་ཅན། ཚད་མ་ཡིན་པར་ཐལ། རྟགས་ཡང་དག་ལ་བརྟེན་པའི་ཤེས་པ་ཡིན་པའི་ཕྱིར། མ་ཁྱབ་ན། རྗེས་དཔག་ཀྱང་ཚད་མ་ཡིན་པ་ལ་ཤེས་བྱེད་མེད་པར་ཐལ། མ་ཁྱབ་པ་དེའི་ཕྱིར། གལ་ཏེ་ལྟར་སྣང་ལ་ལྟོས་ན། གསུམ་པོ་གང་རུང་ལ་ལྟོས་པ་ལས་འོས་མེད་པས། ཡིད་སྤྱོད་ཆོས་ཅན། མ་རྟོགས་ལོག་ཤེས་ཐེ་ཚོམ་གསུམ་པོ་གང་རུང་ལས་གཞན་པའི་ཚད་མིན་གྱི་བློ་མ་ཡིན་པར་ཐལ། གཏན་ཚིགས་ལྟར་སྣང་གསུམ་པོ་གང་རུང་ལ་བརྟེན་པའི་ཤེས་པ་ཡིན་པའི་ཕྱིར། འདི་དག་ནི་རྩ་བར། ཡིད་དཔྱོད་རྟགས་ལ་གཏན་མི་ལྟོས། །དམ་བཅའ་ཙམ་ཡིན་ཐེ་ཚོམ་འགྱུར། །རྟགས་ལ་ལྟོས་ན་ཡང་དག་གམ། །ལྟར་སྣང་གསུམ་ལས་འདའ་བ་མེད། །ཅེས་བཤད་པའི་རིགས་པའོ། །མཚན་གཞི་དང་དབྱེ་བ་ཡང་མི་འཐད་དེ། ཁྲོན་པ་རྙིང་པ་ན་ཆུ་ཡོད་དམ་སྙམ་པའི་བློ་ཆོས་ཅན། རྒྱུ་མཚན་མེད་པའི་ཡིད་སྤྱོད་མ་ཡིན་པར་ཐལ། སྔར་ཆུ་ལེན་པ་མཐོང་བ་སོགས་རྒྱུ་མཚན་དུ་བྱས་པའི་ཕྱིར། རྒྱུ་མཚན་མེད་བཞིན་དུ་ལ་ཕར་རྒྱབ་ན་མེ་ཡོད་དམ་སྙམ་པ་དང༌། རང་གི་ཁྱིམ་འོག་ན་གཏེར་ཡོད་དམ་སྙམ་པ་དང༌། མདུན་ན་འདྲེ་ཡོད་དམ་སྙམ་པའི་བློ་སོགས་ཆོས་ཅན། དོན་བདེན་པར་ངེས་པའི་བློར་ཐལ། རྒྱུ་མཚན་མེད་པའི་ཡིད་སྤྱོད་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ 

༼༧༣༽ ཐལ། རྒྱུ་མཚན་མེད་བཞིན་དུ་ཁྲོན་པ་རྙིང་པ་ན་ཆུ་ཡོད་དམ་སྙམ་པའི་བློ་དེ་རྒྱུ་མཚན་མེད་པའི་ཡིད་སྤྱོད་ཡིན་པའི་ཕྱིར། འདི་ནི་གཞུང་རྩ་བར། གལ་ཏེ་རྒྱུ་མཚན་མེད་པ་ཡི། །ཡིད་སྤྱོད་བདེན་ན་ཀུན་བདེན་འགྱུར། །ཞེས་བཤད་པའི་རིགས་པའོ། །ཡང་གཞལ་བྱ་དང་མཉན་བྱའི་རྟགས་ལས་སྒྲ་མི་རྟག་པ་འཛིན་པའི་བློ་ལྟ་བུ་མ་ངེས་པའི་རྟགས་ལ་བརྟེན་པ་དང༌། ཚུར་མཐོང་མིག་ཤེས་ཀྱི་གཟུང་བྱའི་རྟགས་ལས་སྒྲ་མི་རྟག་པར་འཛིན་པའི་བློ་ལྟ་བུ་མ་གྲུབ་པའི་རྟགས་ལ་བརྟེན་པ་ཡང་ཡིད་སྤྱོད་ཡིན་པར་ཐལ། དེ་རྣམས་རྒྱུ་མཚན་ཕྱིན་ཅི་ལོག་གི་ཡིད་སྤྱོད་ཀྱི་མཚན་གཞི་ཡིན་པའི་ཕྱིར། རྟགས་ཁས། འདོད་ན། མ་གྲུབ་པའི་རྟགས་ལ་བརྟེན་པ་དེ་ཆོས་ཅན། ཡིད་སྤྱོད་མ་ཡིན་པར་ཐལ། མ་རྟོགས་པའི་བློ་ཡིན་པའི་ཕྱིར་ཏེ། མ་གྲུབ་པའི་རྟགས་ལ་བརྟེན་ནས་བསྒྲུབ་བྱ་རྟོགས་པ་ལ་མཐུ་མེད་པའི་བློ་ཡིན་པའི་ཕྱིར། གཞལ་བྱ་དང་མཉན་བྱའི་རྟགས་ལས་སྒྲ་མི་རྟག་པར་འཛིན་པའི་བློ་ཡང་ཆོས་ཅན། ཡིད་སྤྱོད་མ་ཡིན་པར་ཐལ། ཐེ་ཚོམ་ཡིན་པའི་ཕྱིར་ཏེ། མ་ངེས་པའི་རྟགས་ལ་བརྟེན་ནས་བསྒྲུབ་བྱ་ལ་སོམ་ཉི་ཟ་བའི་བློ་ཡིན་པའི་ཕྱིར། འདི་དང་གོང་གི་རྟགས་གཉིས་ཀ་མ་གྲུབ་ན། ཕྱོགས་གླང་གིས་ཕྱོགས་ལ་ ༼༧༤༽ མཐུ་མེད་སོམ་ཉི་དང༌། ཞེས་གསུངས་པ་འགལ་ལོ། །འདི་ཡང་གལ་ཏེ་ལོག་པའི་རྒྱུ་མཚན་ཅན། །ཡིད་སྤྱོད་ཡིན་ན་གཞུང་དང་འགལ། །ཞེས་པའི་རིགས་པའོ། །གལ་ཏེ་ལུང་ལ་བརྟེན་ནས་སྐྱེས་པའི་ཐོས་བྱུང་གི་ཤེས་པ་ཡིད་སྤྱོད་ཡིན་ནོ་ཞེ་ན། དེ་ཡང་མ་ཡིན་པར་ཐལ། ལུང་དེ་ལ། སྒྲུབ་བྱེད་ཡོད་པའི་ལུང༌། གནོད་བྱེད་ཡོད་པའི་ལུང༌། གནོད་སྒྲུབ་གཉིས་ཀ་མེད་པའི་ལུང་དང་གསུམ་ལས། དང་པོ་ལ་བརྟེན་ནས་རང་གི་ཞེན་དོན་ངེས་པའི་བློ་ནི་རྗེས་དཔག་ཏུ་འདུས། གཉིས་པ་ལ་བརྟེན་ནས་རང་གི་ཞེན་དོན་ངེས་པའི་བློ་ནི་ལོག་ཤེས་སུ་འདུས། གསུམ་པ་ལ་རང་གི་ཞེན་དོན་ཡོད་པ་དང་མེད་པ་གཉིས་ལས།

དེ་དང་དེ་ལ་བརྟེན་པའི་བློ་ནི་རིམ་བཞིན། ཐེ་ཚོམ་དང་མ་རྟོགས་པའི་བློར་འདུས་ཕྱིར། འདི་ཡང༌། རང་གཞན་སྡེ་པའི་ལུང་ལས་རྟོགས། །བློ་རིགས་བཞིར་འདུས་ཡིད་སྤྱོད་མིན། །ཞེས་པའི་དོན་ནོ། །གཉིས་པ་ནི། གལ་ཏེ་སྣང་ལ་མ་ངེས་པའི་བློ་ཡིན་ན། ཚད་མིན་གྱི་བློ་ཡིན་པས་ཁྱབ་ན། མངོན་སུམ་ཀུན་ཆོས་ཅན། ཚད་མིན་གྱི་བློར་ཐལ། སྣང་ལ་མ་ངེས་པའི་བློ་ཡིན་པའི་ཕྱིར་ཏེ། རང་ཡུལ་སྣང་ལ་མ་ངེས་པའི་བློ་ཡིན་པའི་ཕྱིར། མ་གྲུབ་ན་དེར་ཐལ། མངོན་སུམ་གྱིས་རང་ཡུལ་ངེས་པ་བཀག་པའི་ཕྱིར་ཏེ། རང་ ༼༧༥༽ འགྲེལ་སྟོང་ཕྲག་ཕྱེད་དང་བཞི་པ་ལས། མངོན་སུམ་ནི་གང་གིའང་ངེས་པར་བྱེད་པ་མ་ཡིན་ཏེ། དེས་གང་ཞིག་འཛིན་པ་དེ་ཡང་ངེས་པས་ནི་མ་ཡིན་ནོ། །འོ་ན་ཅི་ཞེ་ན་དེར་སྣང་བས་སོ། །ཞེས་གསུངས་པའི་ཕྱིར། འདི་ཡང་རྩ་བར། གལ་ཏེ་སྣང་ལ་མ་ངེས་པ། །ཚད་མ་མིན་ན་མངོན་སུམ་ཀུན། ཚད་མ་མི་འགྱུར་མངོན་སུམ་ལ། །ངེས་པ་ཉིད་ནི་བཀག་ཕྱིར་རོ། །ཞེས་བཤད་པའི་དོན་ནོ། །ས་ཕྱོགས་པ་ཁ་ཅིག མངོན་སུམ་གྱིས་རང་ཡུལ་འདིའོ་སྙམ་དུ་མ་ངེས་ཀྱང༌། སྤྱིར་མངོན་སུམ་ཀུན་རང་ཡུལ་ངེས་པའི་བློར་འདོད་དོ་ཟེར་བ་ཡང༌། རིགས་གཏེར་དང་དངོས་སུ་འགལ་ཏེ། དེ་ལྟར་ན་གཞུང་ཚིགས་བཅད་འདི་ལ་གོ་དོན་འཆད་རྒྱུ་མི་འབྱུང་བའི་ཕྱིར། སྣང་ལ་མ་ངེས་པའི་བློ་ཡིན་ན། མངོན་སུམ་ཡིན་པས་ཁྱབ་པ་ཡང་ཁས་མི་ལེན་ཏེ། དེ་ལྟར་ན་ཟླ་བ་གཉིས་སྣང་གི་དབང་ཤེས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རང་ཡུལ་སྣང་ལ་མ་ངེས་པའི་བློ་ཡིན་པའི་ཕྱིར་ཏེ། རང་ཡུལ་སྣང་བ་ཙམ་གྱིས་བྱ་བ་རྫོགས་པའི་བློ་ཡིན་པའི་ཕྱིར་ཏེ། སྣང་འཇུག་ཏུ་གྱུར་པའི་བློ་ཡིན་པའི་ཕྱིར་ཏེ། རྟོག་མེད་ཀྱི་ཤེས་པ་ཡིན་པའི་ཕྱིར། དེས་ན་རྟོགས་མེད་ཀྱི་ཤེས་པ་དང༌། སྣང་ལ་མ་ངེས་པའི་བློ་དོན་གཅིག་གོ །གསུམ་པ་ནི། སྔོན་འཛིན་དབང་མངོན་སྐད་ཅིག་མ་གཉིས་པ་ཆོས་ཅན། ཁྱོད་སྔོན་པོ་ངེས་པའི་སྤྱད་ ༼༧༦༽ ཤེས་མ་ཡིན་པར་ཐལ།

ཁྱོད་དང་དེ་གཉིས་ངོ་བོ་ཡུལ་དུས་འཛིན་སྟངས་འགལ་བའི་ཕྱིར། དེ་ཡང་ངོ་བོ་འགལ་ཏེ། ཁྱོད་ནི་རྟོག་བྲལ་གྱི་བློ་དང༌། སྤྱད་ཤེས་ནི་རྟོག་པ་ཡིན་པའི་ཕྱིར། དུས་འགལ་ཏེ། ཁྱོད་ཀྱིས་རང་ཡུལ་ད་ལྟ་བ་རྣམ་པ་ཤར་བའི་ཚུལ་དུ་འཛིན། སྤྱད་ཤེས་ནི་རང་ཡུལ་འདས་པ་སླར་ཡང་དྲན་པའི་ཚུལ་གྱི་འཛིན་པའི་ཕྱིར། ཡུལ་འགལ་ཏེ་ཁྱོད་ཀྱི་སྣང་ཡུལ་ནི་རང་མཚན་དང་དཔྱད་ཤེས་ཀྱི་སྣང་ཡུལ་ནི་སྤྱི་མཚན་ཡིན་པའི་ཕྱིར། འཛིན་སྟངས་འགལ་ཏེ། ཁྱོད་ནི་རང་ཡུལ་མ་འདྲེས་པར་གསལ་བར་སྣང་བའི་བློ་དང༌། སྤྱད་ཤེས་ནི་རང་ཡུལ་འདས་པ་མི་གསལ་བར་སྣང་བའི་བློ་ཡིན་པའི་ཕྱིར་ཏེ། དེ་སྐད་དུ། མངོན་སུམ་རྟོག་བྲལ་ད་ལྟར་བ། །སྤྱད་ཤེས་འདས་པ་དྲན་པ་ཡིན། །ཡུལ་དུས་འཛིན་སྟངས་འགལ་བ་ལ། །གཞི་མཐུན་པ་ནི་ག་ལ་སྲིད། །ཅེས་གསུངས་སོ། །དེས་ན་རང་རྒྱུ་ཚད་མ་སྔ་མས་རྟོགས་ཟིན་པའི་ཡུལ་སླར་ཡང་དྲན་པའི་དྲན་ཤེས་དེ་སྤྱད་ཤེས་ཀྱི་མཚན་ཉིད་ཡིན་ཏེ། སྤྱད་ཤེས་འདས་པ་དྲན་པ་ཡིན། །ཞེས་པའི་ཚིག་ཟུར་ཕྱི་མ་དྲན་པ་ཡིན་ཞེས་པ་དེས་སྤྱད་ཤེས་ཀྱི་ངོ་བོ་བསྟན་པའི་ཕྱིར། སྤྱད་ཤེས་ཡིན་ན། རང་ཡུལ་འདས་པ་དྲན་པའི་དྲན་ཤེས་ཡིན་པས་ནི་མ་ཁྱབ་ཏེ། དེ་ལྟར་ན་ནམ་མཁའ་དངོས་མེད་རྟོགས་པའི་རྗེས་དཔག་གི་རྗེས་སུ་སྐྱེས་པའི་ནམ་མཁའ་དངོས་མེད་དྲན་པའི་དྲན་ཤེས་ཆོས་ ༼༧༧༽ ཅན། དེར་ཐལ། དེའི་ཕྱིར་ཏེ། རང་རྒྱུ་རྗེས་དཔག་གི་རྗེས་སུ་སྐྱེས་པའི་དྲན་ཤེས་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། ཁྱོད་རང་ཡུལ་འདས་པ་དྲན་པའི་དྲན་ཤེས་མ་ཡིན་པར་ཐལ། ཁྱོད་ཀྱི་ཡུལ་ནམ་མཁའ་དངོས་མེད་དེ་ལ་འདས་པ་དང་ད་ལྟར་བ་སོགས་ཀྱི་རྣམ་གཞག་མེད་པའི་ཕྱིར་ཏེ། ནམ་མཁའ་ལ་འདས་པ་དང་ད་ལྟར་བ་སོགས་ཀྱི་རྣམ་གཞག་མེད་པའི་ཕྱིར་ཏེ། ནམ་མཁའ་ལ་འདས་པ་དང་ད་ལྟ་བ་མེད་པའི་ཕྱིར། ད་དུང་འདི་དཔྱད་དོ། །དེང་སང་ཕལ་ཆེར། སྤྱད་ཤེས་ཆོས་ཅན། མ་རྟོགས་པའི་བློ་ཡིན་ཏེ། རང་རྒྱུ་ཚད་མ་སྔ་མས་རྟོགས་ཟིན་རྟོགས་པའི་བློ་ཡིན་པའི་ཕྱིར།

དཔེར་ན། དཔལ་ལྡན་ཆོས་གྲགས་ཀྱི་ངོར་སྒྲ་མི་རྟག་བསྒྲུབ་ལ་བྱས་པ་དེ་དེ་སྐོར་གྱི་གྲུབ་ཟིན་བསྒྲུབ་པའི་གཏན་ཚིགས་ཡིན་པས་དེའི་ངོར་དེ་མ་གྲུབ་པའི་གཏན་ཚིགས་ཡིན་པ་བཞིན་ནོ། །ཞེས་ཟེར་བ་ཡང་ཞིབ་མོའི་རྣམ་དཔྱོད་དང་བྲལ་བ་སྟེ། དཔེ་དེ་འབྱོར་ཡང་སྔ་མ་དེ་ཁྱབ་ཆེས་པའི་ཕྱིར་ཏེ། ཇི་ལྟར་ཞེ་ན། རྣམ་མཁྱེན་སྐད་ཅིག་མ་གཉིས་པ་ཆོས་ཅན། དེར་ཐལ། དེའི་ཕྱིར་ཏེ། རང་རྒྱུ་རྣམ་མཁྱེན་སྐད་ཅིག་མ་དང་པོས་རྟོགས་ཟིན་རྟོགས་པའི་བློ་ཡིན་པའི་ཕྱིར་ཏེ། རྣམ་མཁྱེན་སྐད་ཅིག་མ་དང་པོས་རྟོགས་ཟིན་པའི་ཆོས་ཐམས་ཅད་ཁྱོད་ཀྱི་རྟོགས་བྱ་ཡིན་པའི་ཕྱིར་ཏེ། ཁྱོད་ཀྱིས་མ་རྟོགས་པའི་ཆོས་མེད་ ༼༧༨༽ པའི་ཕྱིར། ཡང་ཕྱོགས་སྔ་མ་ན་རེ། སྔོན་འཛིན་དབང་མངོན་སྐད་ཅིག་མ་གཉིས་པ་དེ་དཔྱད་ཤེས་ཡིན་ཏེ། དེ་སྔོན་པོ་རྟོགས་ཟིན་རྟོགས་པའི་བློ་ཡིན་པའི་ཕྱིར། མ་གྲུབ་ན། དེར་ཐལ། དེ་སྔོན་པོ་རྟོགས་པའི་དབང་མངོན་གང་ཞིག དེའི་སྔ་རོལ་དུ་སྔོན་འཛིན་དབང་མངོན་སྐད་ཅིག་མ་དང་པོས་སྔོན་པོ་རྟོགས་ཟིན་པའི་ཕྱིར། ཞེས་ཟེར་རོ་འདིའི་ལན་ལ། ཁོ་བོ་ནི་གཏན་ཚིགས་གཉིས་ཀ་མ་གྲུབ་ཏེ། དེ་ཡང་ཚུར་མཐོང་གི་བརྒྱུད་ཀྱི་སྔོན་འཛིན་དབང་མངོན་སྐད་ཅིག་མ་གཉིས་པ་ཆོས་ཅན། ཁྱོད་སྔོན་པོ་རྟོགས་པའི་མངོན་སུམ་མ་ཡིན་པར་ཐལ། སྔོན་པོ་དེ་ཁྱོད་ཀྱི་གཞལ་བྱ་མ་ཡིན་པའི་ཕྱིར། མ་གྲུབ་ན། སྔོན་པོ་ཆོས་ཅན། སྔོན་པོ་སྐད་ཅིག་མ་གཉིས་པ་ཡིན་པར་ཐལ། སྔོན་འཛིན་དབང་མངོན་སྐད་ཅིག་མ་གཉིས་པའི་གཞལ་བྱར་ཡུར་པའི་སྔོན་པོ་ཡིན་པའི་ཕྱིར། སྔོན་འཛིན་དབང་མངོན་སྐད་ཅིག་དང་པོས་སྔོན་པོ་རྟོགས་ཟེར་བ་ལ་ཡང་དེ་བཞིན་དུ་འཕེན་ནོ། །དེས་ན་སྔོན་འཛིན་དབང་མངོན་སྐད་ཅིག་མ་གཉིས་པ་དང་གསུམ་པ་སོགས་ཆོས་ཅན། ཁྱོད་རྣམས་སྔོན་པོ་རྟོགས་ཟིན་རྟོགས་པར་མི་འགྱུར་ཏེ། ཁྱོད་ཀྱི་སྔ་རོལ་དུ་མངོན་འཛིན་དབང་མངོན་སྐད་ཅིག་མ་དང་པོ་བྱུང་ཀྱང་སྔོན་པོ་སྐད་ཅིག་མ་སྔ་ཕྱིའི་བྱེ་བྲག་གིས་རང་རང་སོ་སོ་ལ་གཟུང་ཡུལ་གསར་མཐོང་རེ་རེ་ཡོད་པའི་ཕྱིར།

དེ་སྐད་དུ་གཏན་ཚིགས་ཐིག་པ་ལས། གལ་ཏེ་ ༼༧༩༽ མངོན་སུམ་སྔ་མ་དང་ཕྱི་མ་རྣམས་ཉེ་བར་སྦྱོར་བར་ཐ་མི་དད་པའི་ཕྱིར། ཚད་མ་ཉིད་མིན་པར་ཐལ་བར་འགྱུར་རོ་ཞེ་ན། མ་ཡིན་ཏེ། སྐད་ཅིག་མའི་བྱེ་བྲག་གིས་བསྒྲུབ་པར་བྱ་བའི་དོན་དུ་འདོད་པ་ལ་གྲུབ་པ་དང་བདེ་བ་ཐ་དད་པའི་ཕྱིར། ཞེས་གསུངས་སོ། །དེའི་དོན་ཡང༌། རྒྱུ་གཟུང་ཡུལ་སྐད་ཅིག་མ་སྔ་ཕྱིའི་བྱེ་བྲག་གིས་འབྲས་བུ་དབང་མངོན་ཀྱང་སྔ་ཕྱི་ཐ་དད་པར་སྐྱེ་བས་ཉེ་བར་སྦྱོར་བ་སྟེ། རྟོགས་པར་བྱ་བ་ཐ་མི་དད་དུ་ཐལ་བའི་སྐྱོན་མེད་ཅེས་པ་ལྟ་བུའོ། །འོ་ན་སྔོན་པོ་རྟོགས་པའི་དབང་མངོན་མེད་པར་ཐལ། སྔོན་འཛིན་དབང་མངོན་སྐད་ཅིག་མ་དང་པོས་ཀྱང་སྔོན་པོ་མ་རྟོགས། དེ་སྐད་ཅིག་གཉིས་པ་སོགས་ཀྱིས་ཀྱང་སྔོན་པོ་མ་རྟོགས་པའི་ཕྱིར། ཞེན་སྐྱོན་མེད་དེ། སྔོན་འཛིན་དབང་མངོན་དེ་དག་སྔོན་པོ་རྟོགས་པའི་དབང་མངོན་ཡིན་པའི་ཕྱིར། རང་ལྡོག་དང་བྱེ་བྲག་མ་འདྲེས་པ་འདི་རིགས་པའི་གཞུང་ལ་གནད་དུ་ཆེའོ། །དེས་ན་སྤྱད་ཤེས་ནི་ཚད་མ་དང་ཚད་མིན་ལས་གཞན་དུ་བློ་རིགས་ཟུར་པར་འཇོག་མི་དགོས་ཏེ། སྤྱད་ཤེས་བྱ་བ་རང་རྒྱུ་མངོན་རྗེས་གཉིས་ཀྱིས་རྟོགས་ཟིན་པའི་དོན་སླར་དྲན་པའི་ཚུལ་གྱིས་འཛིན་པའི་ངེས་ཤེས་ལ་འཇོག་ན་མ་རྟོགས་པའི་བློར་འདུས། རང་རྒྱུ་ཚད་མ་སྔ་མས་རྟོགས་ཟིན་པའི་ཡུལ་དེ་ད་ལྟར་གྱི་ཡུལ་འདི་ཡིན་ནོ་སྙམ་དུ་འཛིན་པ་ལ་འཇོག་ན་ལོག་ཤེས་ ༼༨༠༽ སུ་འདུས། །ད་ལྟ་དྲན་པའི་རྟགས་ལས་སྔར་གྱི་ཚད་མས་རྟོགས་པའི་མྱོང་བ་དཔོག་པའི་བློ་ལ་འཇོག་ན་རྗེས་དཔག་ཏུ་འདུས། ད་ལྟ་དྲན་བཞིན་པའི་གསལ་རིག་རང་གི་ངོ་བོ་ལ་འཇོག་ན་རང་རིག་ཏུ་འདུས་པའི་ཕྱིར། དེ་སྐད་དུ། སྤྱད་ཤེས་རིགས་པས་མཐའ་དཔྱད་ན། །མ་རྟོགས་པ་དང་ལོག་རྟོགས་དང༌། །ཡང་ན་ཚད་མ་ཉིད་འགྱུར་གྱི། །དེ་ལས་གཞན་པའི་བློ་མི་སྲིད། །ཅེས་གསུངས་སོ། །དེ་ལྟར་བཞི་ལས་སྤྱད་ཤེས་ནི། རང་རྒྱུ་ཚད་མ་སྔ་མས་རྟོགས་ཟིན་སླར་ཡང་དྲན་པའི་དྲན་ཤེས་ཉིད་ཡིན་པས་མ་རྟོགས་པའི་བློ་ཁོ་ནར་འདུས་ཏེ།

འདིའི་ཐད་ཀྱི་རང་འགྲེལ་ལས། དཔྱད་ན་སྤྱད་ཤེས་མ་རྟོགས་པར་འདུས་ཏེ། ཚད་མའི་ཡུལ་སྐད་ཅིག་མ་ཉིད་ཡིན་པས་འགེགས་ཟིན་པའི་ཕྱིར་དང༌། མ་འགེགས་སུ་ཟིན་ཡང་སྔར་བློས་རྟོགས་ཟིན་པའི་ཕྱིར། ཕྱིས་རྟོགས་པར་བྱ་རྒྱུ་མེད་དེ། ཤིང་བཅད་ཟིན་པས་སྟ་གྲི་གཅོད་བྱེད་མ་ཡིན་པའམ། གྲུབ་ཟིན་པས་མ་གྲུབ་པར་འདུ་བ་བཞིན་ནོ། །ཞེས་གསུངས་པའི་ཕྱིར། གཉིས་པ་རང་ལུགས་ལ་གསུམ་སྟེ། སྤྱིའི་མཚན་ཉིད། གྲངས་ཀྱི་དབྱེ་བསྡུ། སོ་སོའི་རྣམ་གཞག་གོ །དང་པོ་ནི། མི་བསླུ་བ་མ་ཡིན་པའི་རིག་པ་དེ་ཚད་མིན་གྱི་བློའི་མཚན་ཉིད་ཡིན་ཏེ། མི་བསླུ་མ་གྲུབ་ཚད་མ་མིན། །ཞེས་གསུངས་པའི་ཕྱིར། གཉིས་པ་ལ། འཇུག་ཚུལ་གྱི་སྒོ་ནས་ ༼༨༡༽ གསུམ་དུ་དབྱེ་བ་དང༌། ངོ་བོའི་སྒོ་ནས་གཅིག་ཏུ་བསྡུ་བ་གཉིས། དང་པོ་ནི། སྤྱིར་རྟགས་སུ་བཀོད་པ་བཞི་ལ་ནུས་པ་བཞི་ཡོད་དེ། མ་གྲུབ་པའི་རྟགས་ལ་བརྟེན་ནས་བསྒྲུབ་བྱ་ལ་མ་རྟོགས་པ་ཙམ་གྱི་བློ་བསྐྱེད་ནུས། མ་ངེས་པའི་རྟགས་ལ་བརྟེན་ནས་བསྒྲུབ་བྱ་ལ་ཐེ་ཚོམ་གྱི་བློ་བསྐྱེད་ནུས། འགལ་རྟགས་ལ་བརྟེན་ནས་བསྒྲུབ་བྱ་ཕྱིན་ཅི་ལོག་ལ་མཐའ་གཅིག་ཏུ་འཛིན་པའི་ལོག་ཤེས་བསྐྱེད། རྟགས་ཡང་དག་ལ་བརྟེན་ནས་བསྒྲུབ་བྱ་ཡང་དག་པར་རྟོགས་པའི་རྗེས་དཔག་བསྐྱེད་པའི་ཕྱིར་ཏེ། སློབ་དཔོན་ཕྱོགས་གླིང་གིས། ཕྱོགས་ལ་མཐུ་མེད་སོམ་ཉི་དང༌། །མི་འདོད་འདོད་པའི་ངེས་སྒྲུབ་བྱེད། །ཅེས་དང༌། རིགས་གཏེར་ལས། རྟགས་སུ་བཀོད་པ་བཞི་པོ་ལ། ནུས་པ་དེ་ཡང་རྣམ་བཞིར་ཡོད། །ཅེས་གསུངས་པའི་ཕྱིར། དེ་ལྟར་བཞི་ལས། ལྟར་སྣང་གསུམ་གྱི་བྱེད་པས་ཚད་མིན་གྱི་བློ་དེ་ལ་འཇུག་ཚུལ་གྱི་སྒོ་ནས་མ་རྟོགས་པའི་བློ། ལོག་ཤེས་ཐེ་ཚོམ་གསུམ་དུ་ཡོད་དེ། མ་རྟོགས་ལོག་རྟོགས་ཐེ་ཚོམ་སྟེ། །ཚད་མའི་འགལ་ཟླ་རྣམ་པ་གསུམ། །འཇུག་ཚུལ་སྒོ་ནས་ཕྱེ་བ་ཡིན། །ཞེས་གསུངས་པའི་ཕྱིར། གཉིས་པ་ནི། ཚད་མིན་གྱི་བློ་ཐམས་ཅད་ངོ་བོའི་སྒོ་ནས་མ་རྟོགས་པའི་བློ་ཡིན་ཏེ།

ཐམས་ཅད་རང་ཡུལ་མ་རྟོགས་པའི་བློར་མཚུངས་པའི་ཕྱིར་ཏེ། ངོ་བོའི་སྒོ་ནས་བསྡུ་ ༼༨༢༽ ན་གཅིག །ཅེས་གསུངས་པའི་ཕྱིར། ཁ་ཅིག ཚད་མིན་གྱི་བློ་ཡིན་ན། མ་རྟོགས་པའི་བློ་ཡིན་པས་ཁྱབ་ཏེ། ཚད་མ་མིན་པ་གསུམ་པོ་ཡང༌། །མ་རྟོགས་པ་ལས་དོན་གཞན་མིན། །ཞེས་གསུངས་པའི་ཕྱིར། ཞེས་ཟེར་བ་ནི་མི་འཐད་དེ། འོ་ན་ཚད་མིན་གྱི་བློ་དེ་ལ་བློ་རིགས་གསུམ་དུ་མེད་པར་ཐལ། དེ་བློ་རིགས་གཅིག་ཁོ་ནར་འདུས་པའི་ཕྱིར་ཏེ། དེ་མ་རྟོགས་པའི་བློ་ཁོ་ནར་འདུས་པའི་ཕྱིར། རྟགས་ཁས། གོང་དུ་འདོད་ན། ཚད་མའི་འགལ་ཟླ་རྣམ་པ་གསུམ། །ཞེས་གསུངས་པ་དེ་མི་འཐད་པར་ཐལ་ལོ། །ཡང་ཚད་མའི་ཤེས་པ་གཉིས་པོ་ཡང༌། །རང་རིག་ཚད་མ་ཁོ་ནར་འདུས། །ཞེས་པའི་དངོས་བསྟན་གྱི་རང་རིག་ཡིན་ན། རང་རིག་ཡིན་དགོས་པར་ཐལ། ཚད་མ་མིན་པ་གསུམ་པོ་ཡང༌། མ་རྟོགས་པ་ལས་དོན་གཞན་མིན། །ཞེས་པའི་དངོས་བསྟན་གྱི་མ་རྟོགས་པའི་བློ་ཡིན་ན། མ་རྟོགས་པའི་བློ་ཡིན་དགོས་པའི་ཕྱིར། རྟགས་ཁས། ཁྱབ་པ་གཞུང་སྔ་ཕྱི་འབྲེལ་གྱིས་གྲུབ། འདོད་ན། རང་རིག་མངོན་སུམ་མ་ཡིན་པར་གྱུར་པའི་ཚད་མ་ཀུན་ཆོས་ཅན། དེར་ཐལ། དེའི་ཕྱིར། ལན་ཅི་ཟེར་སོམ་ཤིག དེས་ན་ཚད་མིན་གྱི་བློ་གསུམ་ནི་ཐ་དད་གཞི་མཐུན་མི་སྲིད་པའི་འགལ་བ་ཡིན་ཏེ། ཤེས་པ་ཐམས་ཅད་ངོ་བོའི་སྒོ་ནས་རང་རིག་མངོན་སུམ་ཡིན་ཀྱང་རང་རིག་དང་དོན་རིག་ཐ་དད་དུ་འགལ་བ་ལྟར་ཚད་མིན་གྱི་བློ་གསུམ་ཡང་ངོ་བོའི་སྒོ་ནས་མ་རྟོགས་པའི་བློ་ཡིན་ ༼༨༣༽ ཀྱང་འཇུག་ཚུལ་གྱི་སྒོ་ནས་ལྡོག་པ་ཐ་དད་པ་རེ་རེ་ཡོད་པས་འགལ་བར་འཇོག་པའི་ཕྱིར་ཏེ། རང་འགྲེལ་ལས། གལ་ཏེ་འདི་དག་ཐེ་ཚོམ་དང་ལོག་ཤེས་ལ་ཡང་ཁྱབ་ཆེས་པ་མ་ཡིན་ནམ་སྙམ་ན། དེ་དག་ཀྱང་ངོ་བོ་མ་རྟོགས་པ་ཉིད་དུ་འདུ་བར་སྔར་བཤད་ཟིན་ལ། འོན་ཀྱང་ཤེས་པ་རང་རིག་ལས་དོན་རིག་ཐ་དད་དུ་འཇོག་པ་ལྟར་འཇུག་ཚུལ་གྱི་སྒོ་ནས་ཡུལ་གཅིག་ཉིད་ལ་འཛིན་པའི་ནུས་པས་སྟོང་བ་དང༌། དེར་འཛིན་ན་ཡང་དེ་མིན་དུ་སྲིད་པ་དང༌།

དེར་འཛིན་ཡང་དེ་མིན་གྱིས་གནོད་པའི་ལྡོག་པས་ཐ་དད་དོ། །ཞེས་གསུངས་པའི་ཕྱིར། གསུམ་པ་སོ་སོའི་རྣམ་གཞག་ལ་གསུམ་ལས། དང་པོ་མ་རྟོགས་པའི་བློ་ལ་མཚན་ཉིད་དང་དབྱེ་བ་གཉིས། དང་པོ་ནི། ཚད་མིན་གྱི་བློ་གང་ཞིག རང་ཡུལ་དེར་འཛིན་ཡང་དེ་མིན་དུ་འཛིན་པ་སྲིད་པ་དང༌། རང་ཡུལ་དེ་མིན་ཕྱིན་ཅི་ལོག་ཏུ་འཛིན་པ་གང་རུང་གིས་སྟོང་པའི་ཤེས་པ་དེ་མ་རྟོགས་པའི་བློའི་མཚན་ཉིད་ཡིན་ཏེ། དེ་དང་དེ་མིན་འཛིན་པས་སྟོང༌། །མ་རྟོགས་པ་ཡིན་ན། ཞེས་གསུངས་པའི་ཕྱིར། དེ་དང་ཞེས་པས་ཐེ་ཚོམ་གཅོད། །དེ་མིན་འཛིན་པས་སྟོང་ཞེས་པས་ལོག་ཤེས་གཅོད། ཚད་མ་གཅོད་བྱེད་ནི་དངོས་བསྟན་ལ་མ་བྱུང་ཀྱང༌། ཚན་མིན་གྱི་བློ་གང་ཞིག་དབང་དུ་བྱས་པ་ཡིན་པར་ཁོ་བོ་སེམས་སོ། །གཉིས་པ་དབྱེ་བ་ལ། རང་ཡུལ་ལ་སྔར་དཔྱད་པ་མ་ཞུགས་ནས་མ་ ༼༨༤༽ རྟོགས་པའི་བློ། ཞུགས་ཀྱང་དཔྱད་པ་མ་རྫོགས་ནས་མ་རྟོགས་པའི་བློ། རྫོགས་ཀྱང་མ་རྙེད་ནས་མ་རྟོགས་པའི་བློ་དང་གསུམ་ཡོད་དེ། དབྱེ་ན་གསུམ། མ་ཞུགས་པ་དང་མ་རྫོགས་དང༌། །རྫོགས་པར་གྱུར་ཀྱང་མ་རྙེད་པའོ། །ཞེས་གསུངས་པའི་ཕྱིར། དེ་ཡང༌། དང་པོ་ནི། རྟོག་གེ་མི་ཤེས་པའི་གང་ཟག་གི་བརྒྱུད་ཀྱི་ཚུལ་གསུམ་འཛིན་པའི་བློ་ལྟ་བུ། གཉིས་པ་ནི། སྒྲ་རྟག་གམ་མི་རྟག་དྲིས་པ་ན། སླར་དེ་དཔྱོད་པར་བྱེད་པའི་བློ་ལྟ་བུ། གསུམ་པ་ལ་རྟོགས་བྱའི་ཡུལ་མེད་ནས་མ་རྟོགས་པའི་བློ། རྟོགས་བྱེད་ཀྱི་བློ་བསླད་ནས་མ་རྙེད་པའི་མ་རྟོགས་པའི་བློ། ཤེས་བྱའི་ཡུལ་མིན་ནས་མ་རྙེད་པའི་མ་རྟོགས་པའི་བློ་དང་གསུམ། དང་པོ་ནི། སྤྱད་ཤེས་མཐའ་དག་ཡིན་ཏེ། རང་རྒྱུ་ཚད་མ་སྔ་མས་ཡུལ་ལ་དཔྱད་པ་རྫོགས་ཀྱང་སྤྱད་ཤེས་རང་ལ་རྟོགས་བྱའི་ཡུལ་མེད་པས་མ་རྟོགས་པའི་བློར་བཞག་པའི་ཕྱིར། གཉིས་པ་ནི། གྲངས་ཅན་གྱི་བརྒྱུད་ཀྱི་སྒྲའི་སྐད་ཅིག་མ་མ་རྟོགས་པའི་བློ་ལྟ་བུ་ཡིན་ཏེ། སྒྲ་རྟག་འཛིན་གྱི་འཁྲུལ་རྒྱུས་བསླད་པ་ལ་བརྟེན་ནས་སྒྲའི་སྐད་ཅིག་མ་མ་རྟོགས་པའི་བློ་ཡིན་པའི་ཕྱིར།

གསུམ་པ་ནི། ཡུལ་དུས་རང་བཞིན་གྱིས་བསྐལ་བའི་དངོས་པོ་མ་རྟོགས་པའི་བློ་རྣམས་ཡིན་ཏེ། ཚུར་མཐོང་གིས་ཤེས་པར་བྱ་བའི་ཡུལ་དུ་མ་གྱུར་པ་ལ་བརྟེན་ནས། དངོས་པོ་མ་རྟོགས་པའི་བློ་ཡིན་པའི་ཕྱིར། གཉིས་པ་ལོག་ཤེས་ལ། མཚན་ཉིད་ 

༼༨༥༽ དང༌། དབྱེ་བ་གཉིས། དང་པོ་ནི། འཕྲལ་གྱི་འཁྲུལ་རྒྱུས་བདག་རྐྱེན་དབང་པོ་བསླད་པ་ལས་བྱུང་བའི་རང་ཡུལ་གསལ་བར་སྣང་བ་དང༌། འགལ་རྟགས་ལ་བརྟེན་པའི་བློ་གང་རུང་གང་ཞིག རང་ཡུལ་ཕྱིན་ཅི་ལོག་དེར་མཐའ་གཅིག་ཏུ་འཛིན་པ་ལ་དེ་མིན་དུ་འཛིན་པའི་ཚད་མས་གནོད་པའི་ཤེས་པ་དེ་ལོག་ཤེས་ཀྱི་མཚན་ཉིད། གཉིས་པ་དབྱེ་བ་ལ། རྟོག་པ་ལོག་ཤེས་དང༌། རྟོག་མེད་ལོག་ཤེས་གཉིས། དང་པོ་ལ། ཡུལ་ལ་འཁྲུལ་བ། དུས་ལ་འཁྲུལ་བ། རྣམ་པ་ལ་འཁྲུལ་བའི་རྟོག་པ་ལོག་ཤེས་དང་གསུམ། དང་པོ་ནི། ཤ་པ་དང་ཤུག་པ་གཉིས་རིགས་གཅིག་ཏུ་འཛིན་པའི་བློ་ལྟ་བུ། གཉིས་པ་ནི། ད་ལྟར་གྱི་དངོས་པོ་ལ་འདས་པའི་དངོས་པོའོ་སྙམ་དུ་འཛིན་པའི་བློ་ལྟ་བུ། གསུམ་པ་ནི། ཐག་ཁྲ་ལ་སྦྲུལ་དུ་འཛིན་པའི་བློ་ལྟ་བུ། རྟོག་མེད་ལོག་ཤེས་ལ། དབང་ཤེས་འཁྲུལ་པ་དང༌། ཡིད་ཤེས་འཁྲུལ་པ་གཉིས། དང་པོ་ནི། ཟླ་བ་གཉིས་སྣང་གི་དབང་ཤེས་ལྟ་བུ། གཉིས་པ་ནི། རྨི་ལམ་གསལ་སྣང་གི་ཤེས་པ་ལྟ་བུ། དེ་སྐད་དུ། རྩ་བར། དེ་འཛིན་པ་ལ་དེ་མིན་གྱིས། །གནོད་པ་ལོག་ཤེས་དབྱེ་ན་གཉིས། །རྟོག་པ་དང་ནི་རྟོག་མེད་དེ། །སོ་སོར་ཕྱེ་ན་རྣམ་པ་ལྔ། །ཞེས་སོ། །འོ་ན་ཐག་ཁྲ་ལ་སྦྲུལ་དུ་འཛིན་པའི་བློ་ཆོས་ཅན། རྟོག་པ་ལོག་ཤེས་མ་ཡིན་པར་ཐལ། འགལ་རྟགས་ལ་བརྟེན་པའི་བློ་མ་ཡིན་པའི་ཕྱིར་ཏེ། ཁྱོད་ཀྱི་རྟེན་གཞིར་གྱུར་ ༼༨༦༽ པའི་འགལ་རྟགས་མེད་པའི་ཕྱིར། མ་གྲུབ་ན། གང་ཡིན་སྨྲོས། དེ་བཞིན་དུ། ཡུལ་དུས་ལ་འཁྲུལ་པའི་རྟོག་པ་ལོག་ཤེས་ཀྱི་རྟེན་གཞིར་གྱུར་པའི་འགལ་རྟགས་དང༌། འགལ་རྟགས་དེའི་ལོག་ཕྱོགས་རྟགས་ཡང་དག་གང་ཡིན་སྙམ་ན། རྣམ་པ་ལ་འཁྲུལ་པ་དེའི་རྟེན་གཞི་ནི། ཐག་ཁྲ་ཆོས་ཅན། སྦྲུལ་ཡིན་ཏེ། མིག་ཤེས་ཀྱི་ཡུལ་དུ་གྱུར་པའི་ཁྲ་བོ་ཡིན་པའི་ཕྱིར། ཞེས་པ་འདི་ཡིན་ནོ། །དེ་ཟློག་ན། ཐག་ཁྲ་ཆོས་ཅན། སྦྲུལ་མ་ཡིན་ཏེ། རྟག་སྔ་མ་དེའི་ཕྱིར། ཞེས་བཀོད་པས། རྟགས་ཡང་དག་ཏུ་འགྱུར་རོ། །ཡུལ་དུས་ལ་འཁྲུལ་པ་གཉིས་ལ་ཡང་རྣམ་དཔྱོད་ཀྱི་རིགས་བསྒྲེས་ཏེ་ཤེས་པར་བྱའོ། །གཞན་དག་དོགས་པ་ཞུགས་པ་མི་སྣང་ངོ༌། །གལ་ཏེ་རྟོག་པ་ལོག་ཤེས་ཡིན་ལ།

འགལ་རྟགས་ལ་བརྟེན་པའི་བློ་ཡིན་པས་ཁྱབ་པའི་ངེས་པ་མེད་པས་དོགས་པ་དེ་མི་འབྱུང་ངོ་སྙམ་ན། དེ་ཁྱབ་དགོས་ཏེ། གོང་ཡིད་སྤྱོད་འགོག་པའི་སྐབས་སུ་རང་འགྲེལ་ལས། བློ་བསླད་པ་དང༌། རྟགས་འགལ་བ་ལ་མ་བརྟེན་པས་ལོག་པའི་ཡིད་སྤྱོད་ཀྱང་ལོག་ཤེས་སུ་མི་འདུ་བར་མཚུངས་སོ། །ཞེས་གསུངས་པའི་ནུས་པ་མྱང་ན་ལོག་ཤེས་ཡིན་པར་གཞིར་བཞག་ལ་བདག་རྐྱེན་དབང་པོ་སྐྱོན་ཅན་གྱིས་བསླད་པའི་རྟོག་མེད་འཁྲུལ་ཤེས་དང༌། འགལ་རྟགས་ལ་བརྟེན་པ་གང་རུང་ཡིན་དགོས་པ་གསལ་བར་ཐོན་པའི་ཕྱིར། གསུམ་པ་ལ་ཐེ་ཚོམ་ལ་མཚན་ཉིད་དང༌། དབྱེ་བ་གཉིས། དང་པོ་ནི། རང་ཡུལ་དེར་འཛིན་ན་ ༼༨༧༽ ཡང་དེ་མིན་དུ་འཛིན་པ་སྲིད་པའི་བློ་དེ་ཐེ་ཚོམ་གྱི་མཚན་ཉིད། དེ་མཚན་གཞི་གཅིག་ལ་མཚོན་ན་སྒྲ་རྟག་གམ་སྙམ་པའི་ཐེ་ཚོམ་དེ་རང་ཡུལ་སྒྲ་རྟག་པར་འཛིན་ན་ཡང༌། རྐྱེན་དབང་གིས་སྒྲ་རྟག་པ་མ་ཡིན་ནོ་སྙམ་དུ་འཛིན་པ་ཡང་མྱུར་དུ་སྐྱེ་སྲིད་པས་མཚན་ཉིད་དེའི་གོ་དོན་ཚང་བ་ཡིན་ནོ། །གཉིས་པ་དབྱེ་བ་ལ། མངོན་དུ་གྱུར་གྱི་ཐེ་ཚོམ་དང༌། །བག་ལ་ཉལ་གྱི་ཐེ་ཚོམ་གཉིས། །དང་པོ་ལ། ཆ་མཉམ་པའི་ཐེ་ཚོམ་དང༌། ཤས་ཆེར་འཛིན་པའི་ཐེ་ཚོམ་གཉིས། །དང་པོ་ནི། སྒྲ་རྟག་གམ་མི་རྟག་ཆ་མཉམ་པའི་ཐེ་ཚོམ་ལྟ་བུའོ། །འདིའི་ཡུལ་གྱི་གཙོ་བོ་ནི་སྒྲ་རྟག་མི་རྟག་གང་རུང་དེ་ཡིན་ནོ། །གཉིས་པ་ལ། དོན་འགྱུར་གྱི་ཐེ་ཚོམ་དང༌། དོན་མི་འགྱུར་གྱི་ཐེ་ཚོམ་གཉིས། དང་པོ་ནི། སྒྲ་རྟག་གམ་མི་རྟག་ཕལ་ཆེར་མི་རྟག་ལས་ཆེ་སྙམ་པའི་ཐེ་ཚོམ་ལྟ་བུ། གཉིས་པ་ནི། སྒྲ་རྟག་གམ་མི་རྟག་ཕལ་ཆེར་རྟག་ལས་ཆེ་སྙམ་པའི་ཐེ་ཚོམ་ལྟ་བུ། དེ་ཡང་དང་པོ་དེའི་ཡུལ་གྱི་གཙོ་བོ་ནི་སྒྲ་མི་རྟག་པ་དང༌། གཉིས་པ་དེའི་ཡུལ་གྱི་གཙོ་བོ་ནི་སྒྲ་རྟག་པ་ཡིན་ནོ། །གཉིས་པ་བག་ལ་ཉལ་ནི། སྒྲོམ་ནང་གི་ས་བོན་ལྟ་བུ། རྐྱེན་དང་འཕྲད་ན་རྩེ་གཉིས་སུ་འགྱུར་བ་ཙམ་ཡིན་པས་བག་ལ་ཉལ་ཞེས་བྱའོ། །དེ་ལ་དབྱེ་ན། རྟགས་ལ་མ་བརྟེན་པ་དང༌།

བརྟེན་པ་གཉིས། དང་པོ་ནི། ཕ་མེས་ཀྱི་ཁྲོན་པ་རྙིང་པ་ན་ཆུ་ཡོད་དམ་སྙམ་པ་དང༌། དེ་ན་ཆུ་མེད་དམ་ ༼༨༨༽ སྙམ་པ་དང༌། སྒྲ་རྟག་གམ་སྙམ་པ་དང༌། དེ་མི་རྟག་གམ་སྙམ་པ་སོགས་རྒྱུ་མཚན་ལ་མ་ལྟོས་པར་ཚོད་དཔགས་ཀྱི་བློ་ཐམས་ཅད་ཡིན་ཏེ། དེ་དག་ནི་དམ་བཅའ་ཙམ་ལ་བརྟེན་པའི་བློ་ཡིན་པའི་ཕྱིར། གཉིས་པ་ནི། གཞལ་བྱ་དང་མཉན་བྱའི་རྟགས་ལས་སྒྲ་རྟག་པར་མཐའ་གཅིག་ཏུ་འཛིན་པ་དང༌། དེའི་རྟགས་ལས་སྒྲ་མི་རྟག་པར་མཐའ་གཅིག་ཏུ་འཛིན་པའི་བློ་སོགས་མ་ངེས་པའི་རྟགས་ལ་བརྟེན་པའི་བློ་ཐམས་ཅད་བག་ལ་ཉལ་གྱི་ཐེ་ཚོམ་ཡིན་ནོ། །ཁ་ཅིག བལ་ལ་ཉལ་གྱི་ཐེ་ཚོམ་འདི། །ཐེ་ཚོམ་བཏགས་པ་བ་ཡིན་ཏེ། །ཐེ་ཚོམ་ཡིན་ན། རང་ཡུལ་མཐའ་གཉིས་སུ་འཛིན་དགོས་པ་ལས། འདི་རང་ཡུལ་མཐའ་གཅིག་ཏུ་འཛིན་པའི་བློ་ཡིན་ཟེར་བ་ཡང་མི་འཐད་དེ། འོ་ན་ཐེ་ཚོམ་བག་ཉལ་ཆོས་ཅན། ཁྱོད་ཚད་མའི་འགལ་ཟླ་རྣམ་པ་གསུམ་ཞེས་པའི་དངོས་བསྟན་གྱི་བློ་རིགས་གང་ཡང་མ་ཡིན་པར་ཐལ། དེའི་དངོས་བསྟན་གྱི་མ་རྟོགས་པའི་བློ་དང་ལོག་ཤེས་གང་རུང་མ་ཡིན་པ་ནི་གཞིར་བཞག་པ་གང་ཞིག ཐེ་ཚོམ་ཡིན་པ་ནི་ཁྱོད་ཀྱིས་བཀག་པའི་ཕྱིར། འདོད་ན། ཚད་མིན་གྱི་བློ་རིགས་གསུམ་པོ་གང་རུང་དུ་མ་འདུས་པའི་བློ་རིགས་ཟུར་པ་ཞིག་ཡིན་པར་ཐལ། འདོད་པ་གང་ཞིག་ཚད་མིན་གྱི་བློའི་མཚན་གཞི་ཡིན་པའི་ཕྱིར། གལ་ཏེ་སྤྱིར་ཐེ་ཚོམ་མ་ཡིན་ཡང་གཞུང་གི་དངོས་བསྟན་གྱི་ཐེ་ཚོམ་ཡིན་ནོ་སྙམ་ན། བག་ལ་ཉལ་ ༼༨༩༽ གྱི་ཐེ་ཚོམ་དེ་ཀ་ཆོས་ཅན། ཚད་མིན་གྱི་བློ་རིགས་གསུམ་པོ་གང་ཡང་མ་ཡིན་པར་ཐལ། ཐེ་ཚོམ་ཡང་མ་ཡིན། ལོག་ཤེས་ཀྱང་མ་ཡིན། ཚད་མིན་གསུམ་གྱི་བཟླས་ཕྱེ་བའི་མ་རྟོགས་པའི་བློ་ཡང་མ་ཡིན་པའི་ཕྱིར། དོན་གྱིས་གསུམ་ཆར་སོང་བ་ཨེ་ཤེས། ཁྲོན་པ་རྙིང་པ་ན་ཆུ་ཡོ་དམ་སྙམ་པའི་བློ་སོགས་རང་ཡུལ་མཐའ་གཅིག་ཏུ་འཛིན་པར་ཇི་ལྟར་འགྲོ་སྙམ་ན་འགྲོ་སྟེ། ཚོད་དཔགས་ཀྱི་སྒོ་ནས་ཐག་ཆོད་ཀྱི་བློ་ཡིན་པའི་ཕྱིར། འོན་ཀྱང་ཁྲོན་པ་རྙིང་པ་ན་ཆུ་ཡོད་དམ་མེད།

ཕལ་ཆེར་ཡོད་ལས་ཆེ་སྙམ་པ་སོགས་མངོན་གྱུར་གྱི་ཐེ་ཚོམ་ཡིན་པ་ནི་སྔར་ལྟར་རོ། །དེ་སྐད་དུ། རྩ་བར། དེ་འཛིན་ན་ཡང་དེ་མིན་སྲིད། །ཐེ་ཚོམ་ཉིད་ཡིན་དབྱེ་ན་བཞི། །མངོན་དུ་གྱུར་དང་བག་ལ་ཉལ། །ཆ་མཉམ་པ་དང་ཤས་ཆེར་འཛིན། །ཞེས་སོ། །ཡིད་སྤྱོད་མེད་ཅིང་སྣང་ལ་མ་ངེས་ལ། །རྟོག་མེད་འཁྲུལ་དང་མ་འཁྲུལ་ཆ་གཉིས་ཡོད། །སྤྱད་ཤེས་མ་རྟོགས་བློ་ཉིད་རིགས་པས་གྲུབ། །དེ་ཕྱིར་ཚད་མིན་བློ་རིགས་གསུམ་དུ་འདུས། །ཞེས་བྱ་བ་བསྡུས་པའི་ཚིགས་སུ་བཅད་པའོ། །བློ་བརྟག་པ་བཤད་ཟིན་ཏོ།། ༈ །།ལྔ་རིག་མཁྱེན་པའི་འོད་ཟེར་སྟོང་འཕྲོས་པས། །མ་ལུས་ཤེས་བྱའི་ཁྱོན་ཀུན་གསལ་བའི་མོད། །ཕན་བདེའི་སྣང་བ་རབ་འབྱམས་སྩོལ་མཛད་པ། །སྨྲ་བའི་ཉི་མ་ཀུན་དགའི་ཞབས་དེར་འདུད། །གསུམ་པ་བློ་དེས་ཡུལ་རྟོགས་པའི་ཚུལ་ལ་བཞི་སྟེ། སྤྱི་ ༼༩༠༽ དང་བྱེ་བྲག་གི་རྟོགས་ཚུལ། སྣང་བ་དང་སེལ་བའི་རྟོགས་ཚུལ། བརྗོད་བྱ་དང་རྗོད་བྱེད་ཀྱི་རྟོགས་ཚུལ། འགལ་བ་དང་འབྲེལ་བའི་རྟོགས་ཚུལ་ལོ། །དང་པོ་ལ་གཉིས་ཏེ། ཡུལ་དང་ཡུལ་ཅན་སྤྱིར་བསྟན། སྤྱི་དང་བྱེ་བྲག་ཁྱད་པར་དུ་བཤད་པའོ། །དང་པོ་ནི། རང་ཡུལ་དུ་གྱུར་པའི་རང་མཚན་དངོས་བཏགས་མ་ཕྱེ་བར་གསལ་བར་སྣང་བའི་སྒོ་ནས་འཛིན་པའི་བློ་དེ་རྟོག་མེད་ཤེས་པའི་མཚན་ཉིད། རང་ཡུལ་དུ་གྱུར་པའི་སྤྱི་མཚན་མི་གསལ་བར་སྣང་བའི་སྒོ་ནས་འཛིན་པའི་བློ་དེ་རྟོག་པའི་མཚན་ཉིད་ཡིན་ཏེ། རང་མཚན་འཛིན་པ་རྟོག་མེད་དེ། །སྤྱི་མཚན་པ་ནི་རྟོག་པ་ཡིན། །ཞེས་གསུངས་པའི་ཕྱིར། ཟླ་བ་གཉིས་སྣང་གི་དབང་ཤེས་ཀྱིས་རང་མཚན་ཇི་ལྟར་འཛིན་ཞེ་ན། དེས་རང་མཚན་མཚན་ཉིད་པ་མི་འཛིན་ཡང་རང་མཚན་དུ་སྣང་བ་ཙམ་ཞིག་འཛིན་ཏེ། ཟླ་གཉིས་དོན་ལ་མེད་ཀྱང་ཟླ་བ་གཉིས་སྣང་གི་དབང་ཤེས་ཀྱི་ངོར་ཟླ་བར་སྣང་བའི་ཕྱིར། རང་མཚན་དང༌། གསལ་བ་དང༌། རྫས་དང༌། ལོག་པ་དང༌། དོན་དམ་པ་དང༌། དོན་བྱེད་ནུས་པ་དང༌། མ་འདྲེས་པར་གནས་པའི་ཆོས་དང༌།

རྒྱུ་འབྲས་ཀྱི་འབྲེལ་པ་ཅན་གྱི་ཆོས་དང༌། སྐྱེས་བུའི་བླང་དོར་བྱ་བའི་འཇུག་ལྡོག་གི་ཡུལ་རྣམས་དངོས་པོ་དང་དོན་གཅིག་མིང་གི་རྣམ་གྲངས་ཡིན་ཏེ། རྣམ་འགྲེལ་ལས། དེ་ནི་གཞན་ལས་ལོག་ ༼༩༡༽ པ་ཡིན། །དེ་ནི་རྒྱུ་དང་འབྲས་བུ་བཤད། །དེ་ནི་རང་གི་མཚན་ཉིད་འདོད། །དེ་ནི་བླང་དོར་འབྲས་ཅན་པས། །སྐྱེས་བུ་ཐམས་ཅད་འཇུག་པ་ཡིན། །ཞེས་གསུངས་པའི་ཕྱིར། སྤྱི་མཚན་དང༌། སྤྱི་དང་གཞན་སེལ་དང༌། ལྡོག་པ་དང༌། རྣམ་དཔྱོད་དང༌། འདྲེས་པ་དང༌། འབྲེལ་པ་དང༌། ཀུན་རྫོབ་དང༌། དོན་བྱེད་མི་ནུས་པའི་ཆོས་རྣམས་ནི། དངོས་པོ་མེད་པའི་ཆོས་དང་དོན་གཅིག་མིང་གི་རྣམ་གྲངས་ཏེ། རྣམ་འགྲེལ་ལས། སྤྱི་ནི་དངོས་མེད་ངོ་བོ་ཡིན། །དེ་ཕྱིར་དེ་དབང་སྤྱོད་ཡུལ་མིན། །ཞེས་དང༌། ལྡོག་པ་ངོ་བོ་ཉིད་མེད་ཕྱིར། །ཞེས་གསུངས་པའི་ཕྱིར། དེས་ན་ཡུལ་ཡུལ་ཅན་འཛིན་སྟངས་གསུམ་གྱི་རྣམ་དབྱེ་ཤེས་དགོས་ཏེ། རང་མཚན་ནི་ཡུལ། རྟོག་མེད་ཤེས་པ་ནི་དེའི་ཡུལ་ཅན་སྣང་བའི་སྒོ་ནས་འཇུག་པ་ནི་ཡུལ་ཅན་དེའི་འཛིན་སྟངས། སྤྱི་མཚན་ནི་ཡུལ། རྟོག་པ་ནི་དེའི་ཡུལ་ཅན། སེལ་བའི་སྒོ་ནས་འཇུག་པ་ནི་ཡུལ་ཅན་དེའི་འཛིན་སྟངས་ཡིན་པའི་ཕྱིར་ཏེ། རྩ་བར། རྫས་དང་ལྡོག་པ་སྤྱི་བྱེ་བྲག །སྒྲུབ་དང་གཞན་སེལ་རྟོག་མི་རྟོག །གཞན་དག་རྣམ་གཞག་གཞན་དུ་འཆད། །ཁོ་བོ་གཞུང་བཞིན་འཆད་པར་འདོད། །ཅེས་དང༌། འགྲེལ་པར། རྫས་དང་སྤྱི་ནི་ཡུལ། རྟོག་པ་དང་རྟོག་མེད་ནི་བློ། སྣང་བ་དང་སེལ་བ་ནི་འཛིན་སྟངས་སོ། །ཞེས་གསུངས་པའི་ཕྱིར། དེ་ལྟར་ན་ཚིག་རྐང་དང་པོས་ཡུལ་དང༌། བསྒྲུབ་དང་གཞན་སེལ་ཞེས་པས་ ༼༩༢༽ འཛིན་སྟངས་དང༌། །རྟོག་མི་རྟོག་ཅེས་པས་ཡུལ་ཅན་བསྟན་པ་ཡིན་ནོ། །དོན་འདི་དག་ལ་ཁ་ཅིག དངོས་པོ་ཆོས་ཅན། སྤྱི་མཚན་དུ་ཐལ། སྤྱི་ཡིན་པའི་ཕྱིར། ཁྱབ་པ་ཤག མ་གྲུབ་ན་དེར་ཐལ། བེམ་ཤེས་གཉིས་ཀྱི་སྤྱི་ཡིན་པའི་ཕྱིར་ཏེ། དེ་གཉིས་ཀྱི་རྫས་སྤྱི་ཡིན་པའི་ཕྱིར། མ་གྲུབ་ན།

དེར་ཐལ། དེ་གཉིས་ཀྱི་རྫས་སྤྱིར་གྱུར་པའི་དངོས་པོ་ཡོད་པའི་ཕྱིར། མ་གྲུབ་ན། དེར་ཐལ། དེ་གཉིས་ཀྱི་དབྱེ་གཞིར་གྱུར་པའི་དངོས་པོ་སྤྱི་ཙམ་པ་ཡོད་པའི་ཕྱིར། ཡང་དངོས་པོ་ཆོས་ཅན། ལྡོག་པ་ཡིན་པར་ཐལ། དངོས་པོའི་ལྡོག་པ་ཡིན་པའི་ཕྱིར་ཏེ། དངོས་པོའི་རང་ལྡོག་ཡིན་པའི་ཕྱིར། མ་གྲུབ་ན། དེར་ཐལ། རྟོག་པ་རྟོག་པའི་རང་ལྡོག་ཡིན་པའི་ཕྱིར། མ་གྲུབ་ན། དེར་ཐལ། རང་འགྲེལ་ལས། བྲལ་བའི་དོན་རྟོག་པའི་ལྡོག་པ་ལ་བྱེད་ན། རྗེས་དཔག་ཀྱང་རྟོག་བྲལ་དུ་འགྱུར་བས་ཞེས་སོགས་གསུངས་པའི་ཤུགས་ལས་རྟོག་པ་རང་ཉིད་དེ་རྟོག་པའི་རང་ལྡོག་ཏུ་བསྟན་པའི་ཕྱིར། ཞེས་ཟེར་ན། སྐྱོན་མེད་དེ། བེམ་ཤེས་གཉིས་ཀྱི་རྫས་སྤྱི་ཡིན་ན། དེ་གཉིས་ཀྱི་སྤྱི་ཡིན་པས་མ་ཁྱབ་པའི་ཕྱིར། དེས་ན་རྫས་སྤྱིའི་དོན་ནི། དེ་གཉིས་ཀྱི་དབྱེ་གཞི་ལ་རྫས་སྤྱི་ཞེས་མིང་དུ་འདོགས་པས་སྤྱི་མཚན་ཉིད་པ་དང་མ་ནོར་བ་གལ་ཆེའོ། །སྐྱོན་གཉིས་པ་ཡང་མེད་དེ། ཆོས་དེའི་རང་ལྡོག་ཡིན་ན། ཆོས་དེའི་ལྡོག་པ་ཡིན་པས་མ་ཁྱབ་པའི་ ༼༩༣༽ ཕྱིར་ཏེ། དངོས་པོ་དང་རྟག་པ་སོགས་ཀྱི་རང་གི་ངོ་བོའི་ཆ་དེ་དང་དེའི་རང་ལྡོག་ཏུ་འཇོག་པ་ཡིན་པའི་ཕྱིར་སྙམ་དུ་སེམས་སོ། །དཔེར་ན། རབ་དབྱེར། དགེ་སློང་ལ་སོགས་སྡོམ་པ་ཡི། །ལྡོག་པ་ཤི་བའི་ཚེ་ན་སྟོང༌། །ཞེས་སྡོམ་པ་རང་གི་ངོ་བོའི་ཆ་དེ་ལ་དེའི་ལྡོག་པར་བཤད་པ་དང་དོན་གཅིག་གོ །གཉིས་པ་སྤྱི་བྱེ་བྲག་ལ། མཚན་ཉིད། དབྱེ་བ། རྣམ་བཞག་དང་གསུམ། དང་པོ་ནི། ཆ་བསྡུས་པ་ན་རེ། རང་གི་བྱེ་བྲག་དུ་མ་གྲུབ་པ་དེ་སྤྱིའི་མཚན་ཉིད། ཁྱོད་ཆོས་དེ་ཡིན། ཁྱོད་ཆོས་དེ་ལ་བདག་གཅིག་ཏུ་འབྲེལ་བ་སོགས་ཀྱི་ཁྱད་ཆོས་གསུམ་ལྡན་དེ། བྱེ་བྲག་གི་མཚན་ཉིད་ཟེར་བ་མི་འཐད་དེ། དང་པོ་ལ། ཀ་བུམ་གཉིས་ཀྱི་དོན་སྤྱི་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར་ཏེ། དོན་སྤྱི་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་ཡིན་པ་དུ་མ་གྲུབ་པར་ཐལ།

ཁྱོད་ཀྱི་བྱེ་བྲག་དུ་མ་གྲུབ་པའི་ཕྱིར། གཉིས་པ་དེ་ལ། ཀ་བ་ཆོས་ཅན། ཁྱོད་དངོས་པོའི་བྱེ་བྲག་ཡིན་པར་ཐལ། ཁྱོད་དངོས་པོ་ཡིན། ཁྱོད་དངོས་པོ་ལ་བདག་གཅིག་ཏུ་འབྲེལ། ཁྱོད་མ་ཡིན་ཞིང་དངོས་པོ་ཡིན་པ་དུ་མ་གྲུབ་པའི་ཕྱིར། རྟགས་སླ། འདོད་ན། བྱེ་བྲག་ཡིན་པར་ཐལ། འདོད་པའི་ཕྱིར། འདོད་ན། རྫས་དང་ལྡོག་པ་སྤྱི་བྱེ་བྲག །ཅེས་པའི་དངོས་བསྟན་གྱི་བྱེ་བྲག་ཡིན་པར་ཐལ། འདོད་པའི་ཕྱིར། འདོད་ན། དངོས་ ༼༩༤༽ མེད་ཡིན་པར་ཐལ། འདོད་པའི་ཕྱིར། ཁྱབ་ཏེ། གཞུང་དེའི་དངོས་བསྟན་གྱི་རྫས་ཡིན་ན། དངོས་པོ་ཡིན་པས་ཁྱབ། དེའི་དངོས་བསྟན་གྱི་ལྡོག་པ་དང་སྤྱི་བྱེ་བྲག་ཡིན་ན། དངོས་མེད་ཡིན་པས་ཁྱབ་པའི་ཕྱིར། དེ་སྐད་དུ། རང་འགྲེལ་ལས། རྫས་དང་སྤྱི་ནི་ཡུལ་ཞེས་གསུངས། །རྫས་ཀྱི་རྣམ་གྲངས་ལས་གང་བྱུང་བ་ཐམས་ཅད་རྟོག་མེད་ཤེས་པའི་ཡུལ་གྱི་གཙོ་བོ་ཡིན་པས་རང་མཚན་དང༌། སྤྱིའི་རྣམ་གྲངས་ལས་བྱུང་བའི་ལྡོག་པ་སོགས་དང༌། རྣམ་གྲངས་མིན་ཡང་བྱེ་བྲག་ནི་ལྡོག་པ་ཉིས་ཚོགས་ཡིན་པས་རྟོག་པའི་ཡུལ་གྱི་གཙོ་བོར་གྱུར་པའི་སྤྱི་མཚན་དུ་འཇོག་སྟེ། རྩ་བར་ཡང༌། དེ་ལ་རང་མཚན་དངོས་པོ་སྟེ། །སྤྱི་ནི་དངོས་པོར་གྲུབ་པ་མེད། །ཅེས་གསུངས་པའི་ཕྱིར། རང་ལུགས་ནི། ཐུན་མོང་བར་སྣང་བའི་སྒྲོ་བཏགས་དེ་སྤྱིའི་མཚན་ཉིད་བྱེད་སྒྲུབ་ཀྱི་དབང་དུ་བྱས་པ་ཡིན་ནོ། །དེ་ལ་ཡང་ཁ་ཅིག ཐུན་མོང་མ་ཡིན་པའི་དོན་སྤྱི་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། དེ་མ་ཡིན་པར་ཐལ། ཐུན་མོང་མ་ཡིན་པར་སྣང་བའི་སྒྲོ་བཏགས་ཡིན་པའི་ཕྱིར་ཏེ། ཐུན་མོང་མ་ཡིན་པ་འཛིན་པའི་རྟོག་ངོར་ཐུན་མོང་མ་ཡིན་པར་སྣང་བའི་སྒྲོ་བཏགས་ཡིན་པའི་ཕྱིར། མ་གྲུབ་ན། དེར་ཐལ། རྩོད་གཞི་ཡིན་པའི་ཕྱིར། ཁྱབ་ཏེ། ཆོས་དེའི་དོན་སྤྱི་ཡིན་ན། ཆོས་དེ་འཛིན་པའི་རྟོག་ངོར། ཆོས་དེར་སྣང་བའི་སྒྲོ་ ༼༩༥༽ བཏགས་ཡིན་དགོས་པའི་ཕྱིར། ཞེས་སྨྲ་བ་ཡང་ཡོད་པས། དེའི་ངོར་ཐུན་མོང་བའི་ཆོས་དེ་སྤྱིའི་མཚན་ཉིད་ཞེས་ཁས་བླང་ངོ༌། །སོ་སོར་ཕྱེ་ན།

དངོས་པོར་སྣང་བའི་སྒྲོ་བཏགས་དེ་དངོས་པོའི་སྤྱིའི་མཚན་ཉིད། བུམ་པར་སྣང་བའི་སྒྲོ་བཏགས་དེ་བུམ་པའི་སྤྱིའི་མཚན་ཉིད་ཡིན་པ་སོགས་རིགས་འགྲེ། མཚན་གཞི་ཡང་རྟོག་ངོ་འབའ་ཞིག་ནས་འཇོག་སྟེ། བུམ་འཛིན་རྟོག་ངོར་བུམ་པར་སྣང་ཙམ་གྱི་ཆ་དེ་བུམ་པའི་སྤྱི་དང༌། དེའི་ངོ་བོར་བུམ་མིན་བཅད་ཙམ་དེ་བུམ་པའི་གཞན་སེལ་དང༌། དེའི་ངོར་བུམ་མིན་ལས་ལྡོག་པ་ཙམ་དེ་བུམ་པའི་ལྡོག་པ་ཡིན་ནོ། །གནད་དེས་ན་ཀུན་ཁྱེད་བླ་མས། དངོས་པོ་ཡིན་ན། ཁྱོད་ཁྱོད་ཀྱི་ལྡོག་པ་མིན་པར་བུད་གསུང་བ་དེ་རིགས་པའི་གསང་ཚིག་ཡིན་ཏེ། རིགས་གཏེར་ལས་ཀྱང༌། འདི་ལ་བོད་རྣམས་ཕལ་ཆེར་ནི། །དངོས་པོའི་ལྡོག་པ་དངོས་པོར་འདོད། །དེ་ལྟ་ཡིན་ན་སྤྱི་ཡི་སྐྱོན། །བརྗོད་པ་འདི་ནི་འདོན་པ་དཀའ། །ཞེས་གསུངས་པའི་ཕྱིར། དངོས་པོའི་ལྡོག་པ་ཡིན་ན། དངོས་པོ་ཡིན་པས་ཁྱབ་པར་འདོད་པ་དང༌། གཞུང་འདི་འགལ་མི་འགལ་སོམ་ཞིག གཉིས་པ་དབྱེ་བ་ནི། སྤྱི་ལ་དབྱེ་ན། རིགས་སྤྱི་དོན་སྤྱི་ཚོགས་སྤྱི་དང་གསུམ། དང་པོ་ནི། རྟོག་ངོའི་རང་གི་གསལ་བ་རྣམས་ལ་ལྟོས་ནས། རིགས་མི་མཐུན་ལས་ལྡོག་པ་ཆིག་རྐྱང་གི་སྒྲོ་རྟགས་ཏེ། རིགས་སྤྱིའི་མཚན་ཉིད། 

༼༩༦༽ མཚན་གཞི་ནི། དངོས་པོ་འཛིན་པའི་རྟོག་ངོའི་དངོས་པོ་དེ་རྟོག་ངོའི་བེམ་པོ་དང༌། རྟོག་ངོའི་ཤེས་པའི་རིགས་སྤྱི་དེ་བཞིན་དུ། བུམ་འཛིན་རྟོག་ངོའི་བུམ་པ་དེ་རྟོག་ངོའི་གསེར་བུམ་གྱི་རིགས་སྤྱི་ཡིན་པ་སོགས་ཀུན་ལ་མཚོན། དེ་ཡང་བུམ་འཛིན་རྟོག་ངོའི་བུམ་པ་ཆོས་ཅན། རྟོག་ངོའི་གསེར་བུམ་གྱི་རིགས་སྤྱི་ཡིན་ཏེ། རྟོག་ངོའི་གསེར་བུམ་དེ་ཁྱོད་ཀྱི་བྱེ་བྲག་ཡིན་པའི་ཕྱིར། མ་གྲུབ་ན། རྟོག་ངོའི་གསེར་བུམ་ཆོས་ཅན། ཁྱོད་བུམ་འཛིན་རྟོག་ངོའི་བུམ་པའི་བྱེ་བྲག་ཡིན་ཏེ། བུམ་འཛིན་རྟོག་ངོར་བུམ་པ་དང་རིགས་མི་མཐུན་པ་ཀ་བ་སོགས་ལས་ཀྱང་ལྡོག རིགས་མཐུན་པ་ཟངས་བུམ་སོགས་ལས་ཀྱང་ལྡོག་པའི་ལྡོག་པ་ཉིས་ཚོགས་ཡིན་པའི་ཕྱིར། རིགས་སྤྱི་དང༌། སྤྱི་དང་བྱེ་བྲག་གཉིས་ཀྱི་ཟླས་ཕྱེ་བའི་སྤྱི་དང༌། ལྡོག་པར་བྱེད་པ་སྤྱི་བྱེ་བྲག ཅེས་པའི་དངོས་བསྟན་གྱི་སྤྱི་རྣམས་དོན་གཅིག་ཅིང༌། ཁྱོད་ཆོས་དེའི་རིགས་སྤྱི་ཡིན་ན། ཆོས་དེ་ཁྱོད་ཀྱི་བྱེ་བྲག་ཡིན་པས་ཁྱབ། ཁྱོད་ཆོས་དེའི་བྱེ་བྲག་ཡིན་ན། ཆོས་དེ་ཁྱོད་ཀྱི་རིགས་སྤྱི་ཡིན་པས་ཁྱབ་པ་གནད་ཀྱི་དོན་ཡིན་ཏེ། རིགས་སྤྱི་དང་བྱེ་བྲག་གཉིས་ཕན་ཚུན་ལྟོས་འཇོག་ཡིན་པའི་ཕྱིར། ཁ་ཅིག གསེར་བུམ་སོགས་ཀྱི་རིགས་སྤྱི་འདོད་པ་ཡོད་ཀྱང་མི་འཐད་དེ། གསེར་བུམ་བྱེ་བྲག་ཏུ་ཐལ་བའི་སྐྱོན་ཡོད་པའི་ཕྱིར། དེས་ན། དངོས་པོ་ཡིན་ན། ཁྱོད་ཀྱི་རིགས་སྤྱི་མེད་པས་ ༼༩༧༽ ཁྱབ་པ་འདི་ཁས་ལེན་དགོས་ཏེ། དངོས་པོ་ཡིན་ན། བྱེ་བྲག་མ་ཡིན་དགོས་པའི་ཕྱིར་དང༌། བུམ་པའི་རིགས་སྤྱི་གང་ཡིན་ངོས་འཛིན་རྒྱུ་མེད་པའི་ཕྱིར། རྟོག་ངོའི་བུམ་པ་ལ་རིགས་སྤྱི་ཡོད་ཀྱང་དེ་བུམ་པ་མཚན་ཉིད་པ་མ་ཡིན་ཏེ། རྟོག་ངོའི་དངོས་པོ་ཡིན་ན། སྒྲོ་བཏགས་ཡིན་དགོས་པའི་ཕྱིར། སྣང་བཏགས་གཅིག་ཏུ་འཁྲུལ་པའི་སྒྲོ་བཏགས་དེ་དོན་སྤྱིའི་མཚན་ཉིད། མཚན་གཞི་ནི། བུམ་འཛིན་རྟོག་ངོར་ཕྱི་རོལ་བུམ་པར་སྒྲོ་བཏགས་པའི་ཆ་དེ་ཡིན་ཏེ།

བུམ་པའི་དོན་སྤྱི་ལྟ་བུའོ། །གོང་གི་རིགས་སྤྱི་ཡང་དོན་སྤྱིར་འདུ་དགོས་པས། སྤྱི་ཐམས་ཅད་དོན་སྤྱི་ཡིན་ཏེ། དོན་སྤྱིར་མ་འདུས་པའི་རིགས་སྤྱི་འདོད་པ་ནི། ཆུར་མ་འདུས་པའི་རྒྱ་མཚོ་འདོད་པ་དང་མཚུངས་པར་རང་འགྲེལ་ལས་གསུངས་པའི་ཕྱིར། རྡུལ་རྫས་དུ་མ་འདུས་པ་ལས་རགས་པར་སྣང་བའི་སྒྲོ་བཏགས་དེ་ཚོགས་སྤྱིའི་མཚན་ཉིད། མཚན་གཞི་ནི། བུམ་པའི་རྩོམ་གཞིར་གྱུར་པའི་རྡུལ་རྫས་བརྒྱད་འདུས་པ་ལས་བུམ་པར་སྣང་བའི་སྒྲོ་བཏགས་དེ་བུམ་པའི་ཚོགས་སྤྱི་དང༌། ཀ་བའི་རྩོམ་གཞིར་གྱུར་པའི་རྡུལ་རྫས་བརྒྱད་འདུས་པ་ལས་ཀ་བར་སྣང་བའི་སྒྲོ་བཏགས་དེ་ཀ་བའི་ཚོགས་སྤྱི་ཡིན་ནོ། །རྟོག་ངོའི་ཆོས་དེའི་རིགས་མཐུན་དང༌། རིགས་མི་མཐུན་གཉིས་ཀ་ལས་ལྡོག་པའི་ལྡོག་པ་ཉིས་ཚོགས་དེ་བྱེ་ ༼༩༨༽ བྲག་གི་མཚན་ཉིད་ཡིན་ཏེ། གཞན་དང་རང་གི་དངོས་པོ་ལས། །ལྡོག་པར་བྱེད་པ་སྤྱི་བྱེ་བྲག །ཅེས་གསུངས་པའི་ཕྱིར། དེ་ཡང་གཞུང་འདི་བཀྲལ་ན། གཞན་ལས་ལྡོག་པ་སྤྱི་ཞེས་དང༌། །ལྡོག་པར་བྱེད་པ་བྱེ་བྲག་ཅེས་པ་གཉིས་འབྱུང་ལ། དེའི་དང་པོས་རིགས་སྤྱི་བསྟན་པས། རིགས་སྤྱི་ནི་ལྡོག་པ་ཆིག་རྐྱང་གི་སྒྲོ་བཏགས་དང༌། གཉིས་པས་བྱེ་བྲག་བསྟན་པས། བྱེ་བྲག་ནི་ལྡོག་པ་ཉིས་ཚོགས་ཀྱི་སྒྲོ་བཏགས་ཡིན་ནོ། །དེས་ན་བྱེ་བྲག་དང༌། ལྡོག་པ་ཉིས་ཚོགས་ཀྱི་སྒྲོ་བཏགས་དང༌། ལྡོག་པར་བྱེད་པ་སྤྱི་བྱེ་བྲག་ཅེས་པའི་དངོས་བསྟན་གྱི་བྱེ་བྲག་དང༌། རྣམ་འགྲེལ་ལས། མཐུན་དངོས་གཞན་གྱི་དངོས་དག་ལས། །ལྡོག་པ་ལ་ནི་བརྟེན་པ་ཅན། །ཞེས་པའི་དངོས་བསྟན་གྱི་ལྡོག་པ་རྣམས་དོན་གཅིག་མིང་གི་རྣམ་གྲངས་ཡིན་ནོ། །མཚན་གཞི་ནི་རྟོག་ངོའི་གསེར་བུམ་དེ་རྟོག་ངོའི་བུམ་པའི་བྱེ་བྲག་ཡིན་པ་བཞིན་ནོ། །གསེར་བུམ་མཚན་ཉིད་པ་ནི་རྟོག་ངོའི་བུམ་པའི་བྱེ་བྲག་མ་ཡིན་པའི་ཕྱིར་ཏེ། རྟོག་ངོའི་བུམ་པ་ཡིན་ན། སྒྲོ་བཏགས་ཡིན་དགོས་པའི་ཕྱིར། དེ་ལྟར་བྱས་པ་ལ། ཁོ་ན་རེ་འོ་ན་བུམ་པའི་བྱེ་བྲག་མེད་པར་ཐལ།

གསེར་བུམ་དེ་ཡང་བུམ་པའི་བྱེ་བྲག་མ་ཡིན། གསེར་བུམ་གྱི་དོན་སྤྱི་དེ་ཡང་བུམ་པའི་བྱེ་བྲག་མ་ཡིན་པའི་ཕྱིར། དང་པོ་གྲུབ་ཏེ། གསེར་བུམ་བྱེ་བྲག་མ་ཡིན་པའི་ཕྱིར། རྟགས་སོང༌། ༼༩༩༽ གཉིས་པ་གྲུབ་ཏེ། གསེར་བུམ་གྱི་དོན་སྤྱི་དེ་བུམ་པ་མ་ཡིན་པའི་ཕྱིར། རྩ་བར་འདོད་ན། བུམ་པའི་སྤྱི་མེད་པར་ཐལ། དེའི་བྱེ་བྲག་མེད་པའི་ཕྱིར་ཞེ་ན། འདིར་མ་ཁྱབ། ཡང་བུམ་པའི་བྱེ་བྲག་ཡོད་པར་ཐལ། བུམ་པའི་ནང་སེལ་ཡོད་པའི་ཕྱིར། འདིར་མ་ཁྱབ། མ་གྲུབ་ན། དེར་ཐལ། བུམ་པའི་མཚན་གཞི་ཡོད་པའི་ཕྱིར། ཡང༌། དངོས་པོའི་བྱེ་བྲག་ཡོད་དེ། ཤེས་པའི་བྱེ་བྲག་ཡོད་པའི་ཕྱིར། མ་གྲུབ་ན། དེར་ཐལ། མངོན་སུམ་གྱི་བྱེ་བྲག་ཡོད་པའི་ཕྱིར་ཏེ། གཅིག་ཕྱིར་བརྩད་པའི་སྐྱོན་ལས་གྲོལ་ཞེས་པའི། །རང་འགྲེལ་ལས། མངོན་སུམ་གྱི་བྱེ་བྲག་དབང་མངོན་དང་ཐ་དད་ཀྱང༌། བྱེ་བྲག་རང་རིག་དང་གཅིག་པས་སྐྱོན་གཉིས་པ་ལས་གྲོལ་ལོ། །ཞེས་གསུངས་པའི་ཕྱིར། ཡང་བྱེ་བྲག་ཡིན་ན། སྒྲོ་བཏགས་ཡིན་པས་མ་ཁྱབ་པར་ཐལ། བྱེ་བྲག་ཏུ་གྱུར་པའི་རང་མཚན་ཡོད་པའི་ཕྱིར་ཏེ། བྱེ་བྲག་ཏུ་འགྱུར་བའི་རྫས་ཡོད་ཕྱིར། མ་གྲུབ་ན་དེར་ཐལ། ཐད་ཀའི་བྱེ་བྲག་རྫས་ཐ་དད། །ཅེས་གསུངས་པའི་ཕྱིར། ཞེ་ན་རིམ་བཞིན་སྐྱོན་མེད་དེ། བྱེ་བྲག་ནི་རྟོག་ངོ་ནས་འཇོག་པ་ཙམ་ཡིན་པས་དངོས་པོའི་བྱེ་བྲག་མེད་པའི་གནད་ལོང་དགོས་པའི་ཕྱིར། གལ་ཏེ་དངོས་པོའི་བྱེ་བྲག་ཡོད་ན། དངོས་པོ་ཆོས་ཅན། ཁྱོད་སྤྱི་ཡིན་པར་ཐལ། ཁྱོད་ཀྱི་བྱེ་བྲག་ཡོད་པའི་ཕྱིར། འདོད་ན། དངོས་མེད་ཡིན་པར་ཐལ། སྤྱི་ཡིན་པའི་ཕྱིར། ཁྱབ་ཏེ། རྣམ་ ༼༡༠༠༽ འགྲེལ་ལས། སྤྱི་ནི་དངོས་མེད་ངོ་བོ་ཡིན། །ཞེས་གསུངས་པའི་ཕྱིར། ཡང་བུམ་པའི་ནང་སེལ་ཡིན་པས་བྱེ་བྲག་ཡིན་པར་ཡང་མི་འགྱུར་ཏེ། བུམ་པའི་ནང་སེལ་ནི། བུམ་པའི་ནང་ཚན་དང་དོན་གཅིག་པར་བུམ་པ་མཚན་ཉིད་པ་ཡིན་དགོས་སོ། །བུམ་པའི་བྱེ་བྲག་ཡིན་ན། རྟོག་ངོའི་བུམ་པ་ཙམ་ཡིན་དགོས་པའི་ཕྱིར་རོ། །རང་འགྲེལ་གྱི་ལུང་དང་ཡང་མི་འགལ་ཏེ།

མངོན་སུམ་གྱི་ནང་སེལ་གྱི་དབྱེ་བ་ལ་དེའི་བྱེ་བྲག་མིང་གི་བཏགས་པ་ཙམ་ཡིན་པའི་ཕྱིར། འདི་འདྲའི་རིགས་ཅན་མང་བས་དངོས་བཏགས་ཆེ་བ་གལ་ཆེ། དེ་བཞིན་དུ། ཐད་ཀའི་བྱེ་བྲག་རྫས་ཐ་དད། །ཅེས་པ་ཡང་བྱེ་བྲག་མཚན་ཉིད་པ་ལ་དགོངས་པ་མ་ཡིན་ཏེ། གཞུང་དེའི་དངོས་བསྟན་གྱི་བྱེ་བྲག་ནི་རློམ་ཚོད་ཀྱི་བྱེ་བྲག་ཡིན་ཞིང༌། རློམ་ཚོད་ཀྱི་བྱེ་བྲག་ལ་རང་མཚན་ཡང་མང་དུ་ཡོད་པའི་ཕྱིར། དེས་ན་དངོས་པོ་ཡིན་ན། ཁྱོད་ཀྱི་བྱེ་བྲག་མེད་པས་ཁྱབ། ཁྱོད་བྱེ་བྲག་མ་ཡིན་པས་ཀྱང་ཁྱབ་པ་ཡིན་ནོ། །སྤྱི་བྱེ་བྲག་ལ། ཐད་ཀ་དང་གོང་མའི་སྒོ་ནས་གཉིས་གཉིས་སུ་དབྱེ་བས་བཞིར་འགྱུར་ཏེ། ཐད་ཀ་དང་ནི་གོང་མ་ཡི། །སྤྱི་དང་བྱེ་བྲག་གཉིས་གཉིས་ཡོད། །ཐད་ཀའི་བྱེ་བྲག་རྫས་ཐ་དད། །གོང་མའི་བྱེ་བྲག་གཅིག་པ་བཀག །ཅེས་གསུངས་པའི་ཕྱིར། དེ་ཡང༌། རློམ་ཚོད་ཀྱི་དབང་དུ་བྱས་ནས། ད་ལྟ་བའི་ཤིང་དེ་ཐད་ཀའི་སྤྱི་དང༌། ད་ལྟར་བའི་ཕྱོགས་ཐ་དད་ན་ ༼༡༠༡༽ ཡོད་པའི་ཤབ་ཤུག་ཐད་ཀའི་བྱེ་བྲག་རྫས་ཐ་དད་པ་དང༌། ཤ་པ་དེ་གོང་མའི་སྤྱི་དང༌། ཤ་པ་སྐད་ཅིག་སྔ་ཕྱི་གཉིས་གོང་མའི་བྱེ་བྲག་གཅིག་པ་བཀག་པའི་ཐ་དད་ཡིན་ཏེ། སྐད་ཅིག་སྔ་མའི་ཚེ་ཕྱི་མ་མ་འོང་པས་དངོས་པོར་མེད། ཕྱི་མའི་ཚེ་སྔ་མ་འདས་པས་དངོས་པོར་མེད་པའི་ཕྱིར། སོང་ཚོད་ལ། ཤིང་གི་སྤྱི་ཙམ་དང་ཕྱོགས་ཐ་དད་ན་གནས་པའི་ཤབ་ཤུག་གཉིས་ཀྱི་སྤྱི་དེ་ཐད་ཀའི་སྤྱི་དང་བྱེ་བྲག ཤ་པའི་སྤྱི་ཙམ་དང༌། ཤ་པ་སྐད་ཅིག་སྔ་ཕྱིའི་སྤྱི་རྣམས་རིམ་བཞིན་གོང་མའི་སྤྱི་དང༌། གོང་མའི་བྱེ་བྲག་ཡིན་ནོ། །དེས་ན་ཐད་ཀའི་བྱེ་བྲག་རྫས་ཐ་དད། ཅེས་པའི་དངོས་བསྟན་གྱི་བྱེ་བྲག་ཡིན་ན། བྱེ་བྲག་མ་ཡིན་པས་ཁྱབ་ཏེ། ད་ལྟར་བའི་ཕྱོགས་ཐ་དད་ན་ཡོད་པའི་ཤབ་ཤུག་གཉིས་པོ་དེ་རློམ་ཚོད་ལ་ཤིང་གི་བྱེ་བྲག་ཏུ་རློམ་ཡང༌། སོང་ཚོད་ལ། རྟོག་ངོའི་ཤ་པ་དང་ཤུག་པ་གཉིས་པོ་དེ་རྟོག་ངོའི་ཤིང་གི་བྱེ་བྲག་ཏུ་སོང་བའི་ཕྱིར།

དེ་བཞིན་དུ་གཅིག་པ་བཀག་པ་ལ་ཡང་རིགས་འགྲེ་ཞིང༌། རློམ་ཚོད་ལ་ཤིང་གི་སྤྱི་དང་བྱེ་བྲག་ཡིན་ན། ཤིང་གི་སྤྱི་དང་བྱེ་བྲག་མ་ཡིན་པས་ཁྱབ་པ་ཡང་ཤེས་དགོས་ཏེ། དངོས་པོ་དེ་རློམ་ཚོད་ལ་ཤིང་གི་སྤྱིར་རློམ་ཡང༌། ཤིང་གི་སྤྱི་མ་ཡིན་པའི་ཕྱིར། རྟོག་ངོའི་དངོས་པོ་དེ་རྟོག་ངོའི་ཤིང་གི་སྤྱི་ཡིན་པའི་ཕྱིར། འདིར་རང་ཕྱོགས་པ་ཁ་ཅིག སྤྱིའི་བྱེ་བྲག་ཡིན་ན། སྤྱི་མཚན་གྱི་བྱེ་བྲག་ཡིན་ ༼༡༠༢༽ པས་ཁྱབ་ཏེ། སྤྱི་དང་སྤྱི་མཚན་དོན་གཅིག་པའི་ཕྱིར། ཞེས་དང༌། གཞན་དག སྤྱི་ཡིན་ན། ལྡོག་པར་བྱེད་པ་སྤྱི་བྱེ་བྲག ཅེས་པའི་དངོས་བསྟན་གྱི་སྤྱི་ཡིན་པས་ཁྱབ། སྤྱི་ཡིན་ན། རིགས་མི་མཐུན་ལས་ལྡོག་པའི་ལྡོག་པ་ཆིག་རྐྱང་ཡིན་པས་ཁྱབ་ཟེར་བ་མི་འཐད་དེ། དང་པོ་ལ་ཤ་པའི་དོན་སྤྱི་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཤིང་སྤྱིའི་བྱེ་བྲག་ཡིན་པའི་ཕྱིར་ཏེ། ཤིང་འཛིན་རྟོག་ངོར་རིགས་མི་མཐུན་ཤིང་མ་ཡིན་གྱི་དངོས་པོ་དང༌། རིགས་མཐུན་ཤུག་པ་སོགས་ལས་ཀྱང་ལྡོག་པའི་ལྡོག་པ་ཉིས་ཚོགས་ཡིན་པའི་ཕྱིར། ཁྱབ་ཏེ། བྱེ་བྲག་གི་མཚན་ཉིད་གཅིག་ཡོད་པའི་ཕྱིར། མ་གྲུབ་ན། དེར་ཐལ། ཤིང་འཛིན་རྟོག་ངོར་ཤིང་མ་ཡིན་བུམ་པ་ལས་ཀྱང་ལྡོག ཤིང་གི་ནང་སེལ་ཤུག་པ་སོགས་ལས་ཀྱང་ལྡོག་པའི་ལྡོག་པ་ཡིན་པའི་ཕྱིར་ཏེ། ཤིང་འཛིན་རྟོག་ངོའི་ཤ་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རྩ་བར་འདོད་ན། ཁྱོད་འཛིན་རྟོག་པ་ལ་ཁྱོད་སྤྱི་མཚན་དུ་སྣང་བར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། ཁྱོད་འཛིན་རྟོག་པ་ལ་ཁྱོད་རང་མཚན་དུ་སྣང་བའི་ཕྱིར་ཏེ། ཁྱོད་འཛིན་རྟོག་པ་ལ་ཁྱོད་ཤ་པར་སྣང་བའི་ཕྱིར། མ་གྲུབ་ན། དེ་ཆོས་ཅན། ཁྱོད་འཛིན་རྟོག་པ་ལ་ཁྱོད་ཤ་པར་སྣང་བར་ཐལ། ཁྱོད་འཛིན་རྟོག་པ་དེ་ཁྱོད་དང་ཤ་པ་གཉིས་གཅིག་ཏུ་འཁྲུལ་ནས་འཛིན་པའི་རྟོག་པ་ཡིན་པའི་ཕྱིར། ༼༡༠༣༽ མ་གྲུབ་ན། གཅིག་ཏུ་འཛིན་པ་འཁྲུལ་པའི་ཕྱིར། །ཞེས་པ་མི་འཐད་པར་ཐལ་ལོ། །གཉིས་པ་ལ་ཡང༌།

ཤ་པའི་དོན་སྤྱི་ཆོས་ཅན། དེར་ཐལ། དེའི་ཕྱིར། དོན་སྤྱི་ཡིན་པའི་ཕྱིར། འདོད་ན། སྤྱི་བྱེ་བྲག་གཉིས་ཀྱི་ཟླས་ཕྱེ་བའི་སྤྱི་ཡིན་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། དེ་གཉིས་ཀྱི་ཟླས་ཕྱེ་བའི་བྱེ་བྲག་ཡིན་པའི་ཕྱིར་ཏེ། ལྡོག་པ་གཉིས་ཚོགས་ཀྱི་སྒྲོ་བཏགས་ཡིན་པའི་ཕྱིར། གསུམ་པ་ལ་ཡང༌། ཤ་པའི་དོན་སྤྱི་ཆོས་ཅན། དེར་ཐལ། དེའི་ཕྱིར། འདོད་ན་མ་ཡིན་པར་ཐལ། ལྡོག་པ་ཉིས་ཚོགས་ཡིན་པའི་ཕྱིར། ཁ་ཅིག རིགས་སྤྱི་ཡིན་ན། ལྡོག་པ་ཆིག་རྐྱང་དང་བྱེ་བྲག་ཡིན་ན། ལྡོག་པ་ཉིས་ཚོགས་ཡིན་དགོས་པས། དེ་གཉིས་འགལ་བ་ཡིན་ནོ་ཞེས་ཟེར་བ་ཡང་མི་འཐད་དེ། འོ་ན་རྟོག་ངོའི་ཤིང་ཆོས་ཅན། བྱེ་བྲག་མ་ཡིན་པར་ཐལ། རིགས་སྤྱི་ཡིན་པའི་ཕྱིར། མ་གྲུབ་ན། དེར་ཐལ། རྟོག་ངོའི་ཤ་པའི་རིགས་སྤྱི་ཡིན་པའི་ཕྱིར་ཏེ། རྟོག་ངོའི་ཤ་པ་དེ་ཁྱོད་ཀྱི་བྱེ་བྲག་ཡིན་པའི་ཕྱིར། མ་གྲུབ་ན། བསྒྲུབས་ཟིན། རྩ་བར་འདོད་ན། བྱེ་བྲག་ཡིན་པར་ཐལ། རྟོག་ངོའི་དངོས་པོའི་བྱེ་བྲག་ཡིན་པའི་ཕྱིར་ཏེ། དངོས་པོ་འཛིན་པའི་རྟོག་ངོར་ལྡོག་པ་ཉིས་ཚོགས་ཡིན་པའི་ཕྱིར་ཏེ། དངོས་པོ་འཛིན་པའི་རྟོག་ངོར་རིགས་མི་མཐུན་དངོས་མེད་ལས་ཀྱང་ལྡོག རིགས་མཐུན་ཤ་པ་ལས་ཀྱང་ལྡོག་པའི་ ༼༡༠༤༽ ལྡོག་པ་ཡིན་པའི་ཕྱིར། གནད་ཀྱི་དོན། རིགས་སྤྱི་དང་བྱེ་བྲག་གཉིས་གཞི་གཅིག་ལ་ལྟོས་ནས་དེ་གཉིས་འགལ་ཡང༌། གཞི་སོ་སོ་ལ་ལྟོས་ནས་གཞི་མཐུན་ཡོད་པས་མི་འགལ་བར་ཤེས་པར་བྱའོ། །འོ་ན་རིགས་སྤྱི་ལྡོག་པ་ཆིག་རྐྱང་མ་ཡིན་ནམ་ཞེ་ན། དེ་ཡིན་ན། རྟོག་ངོའི་རང་གི་གསལ་བ་རྣམས་ལ་ལྟོས་ནས་རིགས་མི་མཐུན་ལས་ལྡོག་པའི་ལྡོག་པ་ཆིག་རྐྱང་ཡིན་པས་ཁྱབ་ཀྱང༌། སྤྱིར་ལྡོག་པ་ཆིག་རྐྱང་ཡིན་པས་མ་ཁྱབ་པ་ཡིན་ཏེ། གོང་དུ་མཚན་ཉིད་འཇོག་ཚུལ་ལས་ཀྱང་དེ་ལྟར་དུ་ཤེས་ཤིང༌། རིགས་སྤྱི་དང་བྱེ་བྲག་མི་འགལ་བའི་ཕྱིར་རོ། །ཁ་ཅིག་ཤ་པ་ཆོས་ཅན། ཤིང་གི་བྱེ་བྲག་ཡིན་ཏེ། ཤིང་མིན་ལས་ཀྱང་ལྡོག

ཙན་དན་ལས་ཀྱང་ལྡོག་པའི་ལྡོག་པ་ཉིས་ཚོགས་ཡིན་པའི་ཕྱིར། མ་གྲུབ་ན། དེར་ཐལ། ཤིང་མིན་ལས་ལྡོག་པ་གང་ཞིག ཙན་དན་ལས་ཀྱང་ལྡོག་པའི་ཕྱིར། ཞེ་ན་འདིར་མ་ཁྱབ། དང་པོ་མ་གྲུབ་ན། དེར་ཐལ། ཤིང་ཡིན་པའི་ཕྱིར། གཉིས་པ་མ་གྲུབ་ན། དེར་ཐལ། ཙན་དན་མ་ཡིན་པའི་ཕྱིར། ཞེས་གསུངས་པ་ཡང་མི་འཐད་དེ། བྱེ་བྲག་ནི་སེལ་ངོ་འབའ་ཞིག་ནས་འཇོག་དགོས་པའི་ཕྱིར་ཏེ། རློམ་ཚོད་ལ་ཤ་པ་ཤིང་གི་བྱེ་བྲག་ཏུ་རློམ་ཡང༌། སོང་ཚོད་ལ་རྟོག་ངོའི་ཤིང་གི་བྱེ་བྲག་ཏུ་སོང་བའི་ཕྱིར། ཁྱེད་ཀྱི་ཁས་བླང་ལྟར་ན། ཆོས་དེ་ལས་ལྡོག་ན་ཆོས་དེ་ལས་ལྡོག་པའི་ལྡོག་པ་ཡིན་པས་ཁྱབ་པར་འགྱུར་ ༼༡༠༥༽ ལ། དེ་ལྟར་ན། བུམ་པ་ཆོས་ཅན། དངོས་མེད་ལས་ལྡོག་པའི་ལྡོག་པ་ཡིན་པར་ཐལ། དངོས་མེད་ལས་ལྡོག་པའི་ཕྱིར། ཁྱབ་པ་སོང༌། མ་གྲུབ་ན། དེར་ཐལ། དངོས་མེད་མ་ཡིན་པའི་ཕྱིར། རྩ་བར་འདོད་ན། ལྡོག་པ་ཡིན་པར་ཐལ། འདོད་པའི་ཕྱིར། འདོད་ན། ངོ་བོས་མ་གྲུབ་པར་ཐལ། འདོད་པའི་ཕྱིར། ཁྱབ་ཏེ། ལྡོག་པའི་ངོ་བོ་ཉིད་མེད་པའི་ཕྱིར། ཞེས་གསུངས་པའི་ཕྱིར། འདོད་མི་ནུས་ཏེ། དངོས་པོ་ཡིན་པའི་ཕྱིར། ཡང་ཤིང་གི་བྱེ་བྲག་ཡོད་པར་ཐལ། རློམ་ཚོད་ལ་ཤིང་གི་བྱེ་བྲག་ཡོད་པའི་ཕྱིར། ཤ་པ་དེ་རློམ་ཚོད་ལ་དེ་ཡིན་པའི་ཕྱིར། ཟེར་ན། སྔ་མ་དེ་མ་ཁྱབ་ཏེ། རློམ་ཚོད་ལ་ཤིང་གི་བྱེ་བྲག་ཡིན་ན་ཤིང་གི་བྱེ་བྲག་ཡིན་པས་མ་ཁྱབ་པའི་ཕྱིར་ཏེ། རློམ་ཚོད་ལ་དེའི་བྱེ་བྲག་ཡིན་ན། དེའི་བྱེ་བྲག་མ་ཡིན་དགོས་པའི་ཕྱིར། དེས་ན་སོང་ཚོད་གཙོ་བོ་ཆེ་བ་ཡིན་ནོ། །སྤྱི་དང་བྱེ་བྲག་སེལ་ངོ་ནས་འཇོག་ཚུལ། མ་ཤེས་ཆ་བསྡུས་འགོག་ཅེས་རློམ་ན་ཡང༌། །ད་དུང་འཇམ་མགོན་གཞུང་གི་སྙིང་པོའི་གནད། །མ་མཐོང་ཆ་བསྡུས་མིག་རྒྱུར་ངལ་བ་མཐོང༌། །ཁོ་བོས་འདིར་བཤད་ཀུན་མཁྱེན་བླ་མ་རྗེའི། །ལེགས་པར་བཀྲལ་བའི་འཆི་མེད་ལུགས་བཟང་ལ། །བརྟེན་ས་འཇམ་དབྱངས་དགོངས་པ་མདོ་ཙམ་ལོང༌། །སྣོད་ལྡན་བློ་གསལ་ཡོད་ན་འདིར་རྗེས་ཞུགས། །བར་གྱི་ཚིགས་བཅད་དོ། །གསུམ་པ་རྣམ་གཞག་ལ།

དགག་བཞག་ ༼༡༠༦༽ སྤང་གསུམ་ལས། དང་པོ་ལ་གཉིས་ཏེ། སྤྱི་གསལ་རྫས་ཐ་དད་དུ་འདོད་པ་དགག་པ་དང༌། སྤྱི་གསལ་རྫས་གཅིག་ཏུ་འདོད་པ་དགག་པའོ། །དང་པོ་ནི། བྱེ་བྲག་པ་ན་རེ། ཡོད་པ་ཉིད་ལྟ་བུ་སྤྱི་ཆེན་པོ་བ་དང༌། བ་ལང་ཉིད་ལྟ་བུ་ཉི་ཚེ་བའི་སྤྱི་གཉིས་རང་རང་གི་གསལ་བ་དང་རྫས་ཐ་དད་དུ་འདོད་ཅིང༌། དེ་ཡང་སྤྱི་གསལ་གཉིས་པོ་ཐག་པ་ལྟ་བུས་སྦྲེལ་ནས་གནས་པ་ཡིན་ཟེར་རོ། །དེ་འགོག་པ་ནི། རང་གི་གསལ་བ་རྣམས་ལ་རྫས་ཐ་དད་པའི་སྤྱི་དངོས་པོ་བ་ཆོས་ཅན། ཁྱོད་མེད་དེ། ཁྱོད་སྣང་རུང་ཚད་མས་མ་དམིགས་པའི་ཕྱིར། དེ་སྐད་དུ། ཁ་ཅིག་ཐ་དད་ཡིན་ཞེས་ཟེར། །ཐ་དད་སྣང་རུང་མེད་པས་ཁེགས། །ཞེས་སོ། །གཉིས་པ་ལ་གཉིས་ཏེ། འདོད་པ་བརྗོད་པ་དང༌། དེ་དགག་པའོ། །དང་པོ་ནི། དྲང་སྲོང་སེར་སྐྱའི་རྗེས་སུ་འབྲངས་བས་ན་སེར་སྐྱ་པ་དང༌། ཤེས་བྱ་ལ་ཉི་ཤུ་རྩ་ལྔར་གྲངས་ངེས་པར་འདོད་པས་ན་གྲངས་ཅན་ཞེས་ཀྱང་མིང་དུ་འདོད་པ་དེ་ཉིད་ཀྱི་འདོད་པ་ལ། རྡུལ་ཕྲན། མུན་པ། སྙིང་སྟོབས་གསུམ་ཆ་མཉམ་པའི་སྤྱིའི་གཙོ་བོ་དེ་རང་གི་གསལ་བ་རྣམ་འགྱུར་རྣམས་དང་རྫས་ཅིག་ཡིན་ཟེར། དེ་དང་མཐུན་པར་བོད་རྣམས་ཀྱང་ཤ་པ་དང་ཤུག་པ་ལ་སོགས་པའི་ཤིང་གསལ་ཀུན་ལ་ཁྱབ་པའི་ཤིང་ཙམ་དང༌། བཻཌཱུརྻ་ལ་སོགས་པའི་སྔོན་པོ་ཐམས་ཅད་ལ་ཁྱབ་པའི་སྔོ་ཙམ་དོན་ལ་ཡོད་ཅིང༌། དེ་རང་གི་གསལ་བ་རྣམས་ 

༼༡༠༧༽ དང་རྫས་གཅིག་ཀྱང་ཡིན་ཟེར་ཏེ། བདག་ཉིད་ཆེན་པོའི་ཞལ་ནས། གངས་ཅན་པ་དང་གྲངས་ཅན་མཐུན། །ས་སྐྱ་པ་དང་སེར་སྐྱ་འགལ། །ཞེས་གསུངས་པར་གྲགས་པའི་ཕྱིར། གཉིས་པ་དེ་དགག་པ་ལ་གསུམ་སྟེ། སྣང་རུང་མ་དམིགས་པའི་རྟགས་ཀྱིས་དགག རྣམ་པར་བརྟགས་ནས་དགག ཧ་ཅང་ཐལ་བས་དགག་པའོ། །དང་པོ་ནི། ཤིང་གསལ་ཀུན་དང་རྫས་གཅིག་པའི་ཤིང་སྤྱི་དངོས་པོ་བ་ཆོས་ཅན། ཁྱོད་མེད་དེ། སྣང་རུང་ཚད་མས་མ་དམིགས་པའི་ཕྱིར། དེ་སྐད་དུ། རྫས་གཅིག་ནའང་སྣང་རུང་མིན། །ཞེས་སོ། །གཉིས་པ་ནི། ཤ་པ་དང་ཡུལ་དུས་རྣམ་པ་འགལ་བའི་ཙན་དན་སོགས་ཆོས་ཅན། ཁྱོད་ཤིང་དང་སྐྱེ་འཇིག་གཅིག་ཆར་བྱེད་པར་ཐལ། ཁྱོད་ཤིང་དང་རྫས་གཅིག་ཡིན་པའི་ཕྱིར། འདོད་ན། ཤིང་ཆོས་ཅན། ཁྱོད་ཤ་པ་དང་སྐྱེ་འཇིག་ཅིག་ཅར་དུ་མི་བྱེད་པར་ཐལ། ཁྱོད་ཤ་པའི་སྔ་ལོགས་ཀྱི་ཙན་དན་དང་སྐྱེ་འཇིག་ཅིག་ཅར་དུ་བྱེད་པའི་ཕྱིར། དེ་སྐད་དུ། ཡུལ་དུས་རྣམ་པ་འགལ་བ་ཡི། །བྱེ་བྲག་སྤྱི་གཅིག་དང་འབྲེལ་ན། །སྐྱེ་འཇིག་ངོ་བོ་གཅིག་ཏུ་འགྱུར། །ཞེས་སོ། །གསུམ་པ་ཧ་ཅང་ཐལ་བ་ལ། ཡན་ལག་ཅན་མི་ཁེགས་པར་ཐལ་བ། དབང་ཤེས་རྟོག་བཅས་སུ་ཐལ་བ། འགལ་བ་རྫས་གཅིག་ཏུ་ཐལ་བ་དང་གསུམ་ཡོད་པ་ཡང༌། ཡན་ལག་ཅན་ཡང་ཇི་ལྟར་དགག །ཅེས་སོགས་གཞུང་ ༼༡༠༨༽ དོན་གྱི་སྐབས་སུ་རྟོགས་པར་བྱའོ། །གཉིས་པ་རང་ལུགས་ནི། ཤིང་དང་ཤིང་གསལ་གཉིས་རྫས་སུ་གྲུབ་ཀྱང༌། ཤིང་དང་ཤིང་གསལ་རྣམས་དང་རྫས་གཅིག་དང་རྫས་གཞན་གང་ཡང་མ་ཡིན་ཏེ། རྫས་གཅིག་ཡིན་ན་གོང་དུ་རྫས་གཅིག་ལ་བརྗོད་པའི་སྐྱོན་དང༌། རྫས་གཞན་ཡིན་ན། རྫས་གཞན་ལ་བརྗོད་པའི་སྐྱོན་རྣམས་འབྱུང་བའི་ཕྱིར། ཁོ་ན་རེ། ཤིང་དང་ཤིང་གསལ་ཆོས་ཅན། རྫས་གཅིག་དང་རྫས་གཞན་གང་རུང་ཡིན་པར་ཐལ། རྫས་སུ་གྲུབ་པའི་ཕྱིར། ཞེ་ན། ཁྱབ་པ་མེད་དེ། ཉིས་མགོའི་སྐྱོན་ཙམ་ཡིན་པའི་ཕྱིར། དེས་ན་ཤིང་འཛིན་རྟོག་ངོར་ཤིང་མིན་རྣམ་པར་བཅད་ཙམ་དེ་ཤིང་སྤྱི་དང་ཤིང་གི་གཞན་སེལ་ཡིན་ཏེ།

ཐ་དད་སྤྱིར་འདོད་འུག་ཕྲུག་པ། །རྫས་གཅིག་ཡིན་ཞེས་གྲངས་ཅན་པ། །གངས་ཅན་པ་རྣམས་དེ་རྗེས་འབྲངས། །སེལ་བར་འདོད་པ་མཁས་པའི་ལུགས། །ཞེས་གསུངས་པའི་ཕྱིར། གསུམ་པ་རྩོད་པ་སྤོང་བ་ནི། གལ་ཏེ་དོན་ལ་སྤྱི་མེད་ན། །ཞེས་སོགས་སོ། །སྤྱི་དང་བྱེ་བྲག་དོན་ལ་མ་གྲུབ་ཀྱང༌། །སེལ་ངོར་སྤྱི་དང་བྱེ་བྲག་འཇོག་པའི་ཚུལ། །སྤྱི་གསལ་རྫས་གཅིག་རྫས་གཞན་བཀག་བྱས་ནས། །སྤྱི་ཉིད་སེལ་བར་འདོད་པ་མཁས་པའི་ལུགས། །ཞེས་བྱ་བ་བསྡུ་བའི་ཚིགས་སུ་བཅད་པའོ། །སྤྱི་དང་བྱེ་བྲག་བརྟག་པ་བཤད་ཟིན་ཏོ།། ༈ །།སྒྲུབ་དང་གཞན་སེལ་རྟོགས་པའི་རྡོ་རྗེ་ཡིས། །ཕ་རོལ་རྒོལ་བའི་ལྷ་མིན་གཡུལ་བཅོམ་ནས། །གྲགས་པའི་ ༼༡༠༩༽ རྒྱལ་རྔ་སྲིད་པ་གསུམ་ན་བརྡུང༌། །འཇིགས་བྲལ་ས་སྐྱ་པ་དེ་རྒྱལ་གྱུར་ཅིག །གཉིས་པ་སྣང་བ་དང་སེལ་བའི་རྟོགས་ཚུལ་ལ་གཉིས་ཏེ། འཇུག་ཚུལ་གྱི་སྒོ་ནས་སྤྱིར་བསྟན། སོ་སོའི་རང་བཞིན་བྱེ་བྲག་ཏུ་བཤད་པའོ། །དང་པོ་ནི། རྟོག་མེད་ཀྱི་ཤེས་པ་ཐམས་ཅད་ཆོས་ཅན། རང་ཡུལ་ལ་སྣང་འཇུག་ཡིན་ཏེ། རང་ཡུལ་གསལ་བར་སྣང་བའི་སྒོ་ནས་འཇུག་པའི་ཕྱིར། རྗོད་བྱེད་ཀྱི་སྒྲ་དང་རྟོག་པ་ཐམས་ཅད་ཆོས་ཅན། རང་ཡུལ་ལ་སེལ་འཇུག་ཡིན་ཏེ། རང་ཡུལ་གསལ་བར་མི་སྣང་བར་རིགས་མི་མཐུན་སེལ་བའི་སྒོ་ནས་འཇུག་པ་ཡིན་པའི་ཕྱིར། སྣང་འཇུག་ལ་དབྱེ་ན། སྣང་འཇུག་འཁྲུལ་པ་དང་མ་འཁྲུལ་པ་གཉིས། དང་པོའི་མཚན་གཞི་ནི། རྟོག་མེད་འཁྲུལ་ཤེས་ཐམས་ཅད། གཉིས་པ་ནི། མངོན་སུམ་ཐམས་ཅད་དོ། །སེལ་འཇུག་ལ་དབྱེ་ན། སེལ་འཇུག་ཕྱིན་ཅི་ལོག་མ་ལོག་གཉིས། དང་པོ་ནི། རྗོད་བྱེད་སྒྲ་དོན་མི་མཐུན་དང༌། རྟོག་པ་དོན་མི་མཐུན་ཐམས་ཅད། །གཉིས་པ་ནི། རྗོད་བྱེད་ཀྱི་སྒྲ་དོན་མཐུན་དང༌། རྟོག་པ་དོན་མཐུན་ཐམས་ཅད་དོ། །དེ་སྐད་དུ། རྟོག་མེད་སྣང་བའི་སྒོ་ནས་འཇུག །སྒྲ་རྟོག་ཐམས་ཅད་གཞན་སེལ་ཡིན། །དེ་དག་འཁྲུལ་དང་མ་འཁྲུལ་བའི། །དབྱེ་བས་གཉིས་གཉིས་རྣམ་པ་བཞི། །ཞེས་སོ། །གཉིས་པ་ལ།

སྣང་བ་དང༌། སེལ་ ༼༡༡༠༽ བ་གཉིས། དང་པོ་ལ། མཚན་ཉིད་དང༌། དབྱེ་བ་གཉིས། དང་པོ་ནི། སྤྱིར་སྣང་བ་ཙམ་དང་དངོས་པོ་དོན་གཅིག དེ་ལ་སྣང་མུན་གཉིས་ཀྱི་ཟླས་ཕྱེ་བའི་སྣང་བ་དང༌། སྣང་སེལ་གཉིས་ཀྱི་ཟླས་ཕྱེ་བའི་སྣང་བ་གཉིས་ལས། དང་པོ་ནི། བེམ་པོ་ཡིན་ཏེ། སྣང་དང་མུན་པ་དག་ཡིན་ནོ། །ཞེས་པའི་དངོས་བསྟན་གྱི་སྣང་བ་དང་དོན་གཅིག་པའི་ཕྱིར། གཉིས་པ་ནི། སྣང་བ་དང་སེལ་བའི་རྟོགས་ཚུལ་ཞེས་པའི་དངོས་བསྟན་གྱི་སྣང་བ་དང་དོན་གཅིག་པས། རྟོག་མེད་ཤེས་པས་རང་ཡུལ་འཛིན་ཚུལ་གྱི་ཁྱད་པར་དེ། སྣང་སེལ་གཉིས་ཀྱི་ཟླས་ཕྱེ་བའི་སྣང་བའི་མཚན་ཉིད། དེའི་དོན་ཡང༌། རྟོག་མེད་ཤེས་པས་རང་ཡུལ་གསལ་བར་སྣང་བའི་སྒོ་ནས་འཛིན་པས། དེ་ལ་རང་ཡུལ་གསལ་བར་སྣང་བའི་ཆ་དེ་ལ་རང་ཡུལ་མཐོང་ཚུལ་གྱི་ཁྱད་པར་ཞེས་བྱའོ། །དེས་ན་རྟོག་མེད་ཤེས་པའི་འཛིན་སྟངས་དང་འདི་དོན་གཅིག་པས། རྟོག་མེད་ཤེས་པ་ཡིན་ན་སྣང་སེལ་གཉིས་ཀྱི་ཟླས་ཕྱེ་བའི་སྣང་བ་ཡིན་པས་མ་ཁྱབ་ཏེ། ཟླ་བ་གཉིས་སྣང་གི་དབང་ཤེས་ཆོས་ཅན། དེར་ཐལ། དེའི་ཕྱིར། འདོད་ན། རྟོག་མེད་ཤེས་པའི་འཛིན་སྟངས་སུ་ཐལ། འདོད་པའི་ཕྱིར། འདོད་མི་ནུས་ཏེ། ཟླ་བ་གཉིས་གསལ་བར་སྣང་བའི་ཤེས་པ་ཙམ་ཡིན་པའི་ཕྱིར། གཉིས་པ་དབྱེ་བ་ལ། རྟོག་མེད་འཁྲུལ་པའི་སྣང་བ་དང༌། རྟོག་མེད་མ་ ༼༡༡༡༽ འཁྲུལ་པའི་སྣང་བ་གཉིས། དང་པོ་ནི། རྟོག་མེད་འཁྲུལ་པས་རང་ཡུལ་འཛིན་ཚུལ་གྱི་ཁྱད་པར་དེ་དེའི་མཚན་ཉིད། དབྱེ་ན། དབང་ཤེས་འཁྲུལ་པའི་སྣང་བ་དང༌། ཡིད་ཤེས་འཁྲུལ་པའི་སྣང་བ་གཉིས། དང་པོ་ནི། ཟླ་བ་གཉིས་སྣང་གི་དབང་ཤེས་ལ། ཟླ་གཉིས་གསལ་སྣང་གི་ཆ་ལྟ་བུ། གཉིས་པ་ནི། རྨི་ལམ་དུ་རྟ་གླང་གསལ་བར་སྣང་བའི་གསལ་སྣང་གི་ཆ་ལྟ་བུ། གཉིས་པ་ལ་ཡང༌། མཚན་ཉིད་ནི་རྟོག་མེད་མ་འཁྲུལ་ཤེས་ཀྱིས་རང་ཡུལ་འཛིན་ཚུལ་གྱི་ཁྱད་པར་དེ་རྟོག་མེད་མ་འཁྲུལ་བའི་སྣང་བའི་མཚན་ཉིད། དབྱེ་ན། དོན་རིག་མངོན་སུམ་གྱི་སྣང་བ། རང་རིག་མངོན་སུམ་གྱི་སྣང་བ།

རྣལ་འབྱོར་མངོན་སུམ་གྱི་སྣང་བ་དང་གསུམ། མཚན་གཞི་ནི། སྔོན་འཛིན་དབང་མངོན་ལ། སྔོ་པོ་གསལ་བར་སྣང་བའི་ཆ་སོགས་རིགས་འགྲེ། འདི་ལ་མཚན་ཉིད་ངེས་བྱེད་བཤད་ན། ཡུལ་གྱི་གནས་ལུགས། བློའི་འཛིན་སྟངས། བློ་དོན་མཐུན་པར་སྒྲུབ་པ་དང་གསུམ། དང་པོ་ནི། བྱེ་བྲག་ཏུ་སྨྲ་བས། སྔོན་པོ་དང་དེའི་བྱས་མི་རྟག་རྫས་གཞན་དུ་འདོད་ཀྱང༌། འདིར་དེ་གསུམ་རྫས་གཅིག་ཁོ་ན་ཡིན་ཏེ། དེ་གསུམ་ཐ་དད་པ་ནི་རྟོག་པ་ཁོ་ནའི་སྣང་ཚུལ་ཡིན་པས་དོན་ལ་མི་གནས་པའི་ཕྱིར་ཏེ། རྩ་བར་ཡང༌། དོན་ལ་གནས་པའི་དངོས་པོ་རྣམས། །གཅིག་ལ་དུ་མ་མི་སྲིད་ཅིང༌། །དུ་མ་གཅིག་དུ་ ༼༡༡༢༽ གནས་མི་སྲིད། །ཅེས་བཤད་པའི་ཕྱིར། གཉིས་པ་ནི། དེ་གསུམ་རྫས་གཅིག་པ་ལྟར། སྔོན་འཛིན་དབང་མངོན་ལ་ཡང་གཅིག་ཅར་དུ་སྣང་བ་ཡིན་ཏེ། དེ་ལ་སྔོན་པོ་སྣང་བའི་ཚེ་དེའི་བྱས་མི་རྟག་གཉིས་ཀྱང་སྣང་བའི་ཕྱིར། གསུམ་པ་ལ། སྒྲུབ་བྱེད་ཀྱི་རྟགས་འགོད་པ་དང༌། ཞར་ལ་མངོན་སུམ་མ་ངེས་པར་སྒྲུབ་པ་གཉིས། དང་པོ་ནི། གང་ངོ་བོ་དབྱེར་མེད་པའི་རྫས་གཅིག་ཡིན་ན། རང་འཛིན་མངོན་སུམ་ལ་སྣང་མི་སྣང་གི་ཆ་གཉིས་མེད་པས་ཁྱབ། དཔེར་ན་བཻཌཱུརྻ་མཐོང་བ་ན་དེའི་སྔོན་པོ་མཐོང་བ་བཞིན་བུམ་པ་དང་དེའི་བྱས་མི་རྟག་ཀྱང་ངོ་བོ་དབྱེར་མེད་ཀྱི་རྫས་གཅིག་ཡིན་ནོ། །ཞེས་པའི་སྦྱོར་ངག་འདིས་བློ་དོན་མཐུན་པར་འགྲུབ་པ་ཡིན་ཏེ། རྣམ་འགྲེལ་ལས་ཀྱང༌། དོན་གྱི་རང་གི་ངོ་བོ་གཅིག བདག་ཉིད་མངོན་སུམ་ཡིན་པ་ལ། ཚད་མ་རྣམས་ཀྱིས་བརྟག་བྱ་གང༌། །མ་མཐོང་ཆ་གཞན་ཅི་ཞིག་ཡོད། །ཅེས་གསུངས་པའི་ཕྱིར། འདིར་ཁ་ཅིག སྔོན་པོ་མཐོང་བའི་མངོན་སུམ་ཡིན་ན། སྔོན་པོའི་ཡོན་ཏན་མཐའ་དག་མཐོང་བས་ཁྱབ་ཅེས་དང༌། གཞན་དག དེ་མཐོང་བའི་མངོན་སུམ་ཡིན་ན། དེ་དང་རྫས་གཅིག་པའི་ཡོན་ཏན་མཐའ་དག་མཐོང་བས་ཁྱབ་ཏེ། དེ་ཕྱིར་དངོས་པོ་མཐོང་བ་ཡིས། །ཡོན་ཏན་མཐའ་དག་མཐོང་བ་ཉིད། །ཅེས་གསུངས་པའི་ཕྱིར། ཞེས་ཟེར་བ་མི་འཐད་དེ།

དང་པོ་ལ། ༼༡༡༣༽ ཚུར་མཐོང་གི་བརྒྱུད་ཀྱི་སྔོན་འཛིན་དབང་མངོན་ཆོས་ཅན། དེར་ཐལ། དེའི་ཕྱིར། འདོད་ན། སྔོན་པོའི་སྟེང་གི་བདག་མེད་ཀྱང་མཐོང་བར་ཐལ། འདོད་པའི་ཕྱིར། འདོད་མི་ནུས་ཏེ། ཁྱོད་ཀྱི་མཐོང་བྱར་གྱུར་པའི་མེད་དགག་མེད་པའི་ཕྱིར་ཏེ། ཁྱོད་ཀྱི་མཐོང་བྱ་ཡིན་ན། རང་མཚན་ཡིན་པས་ཁྱབ་པའི་ཕྱིར། གཉིས་པ་ལ་ཡང༌། རྩོད་གཞི་སྔ་མ་དེ་ཆོས་ཅན། དེར་ཐལ། དེའི་ཕྱིར། འདོད་ན། སྔོན་པོའི་སྟེང་གི་རྡུལ་རྫས་བརྒྱད་ཆར་མཐོང་བར་ཐལ། འདོད་པ་གང་ཞིག དེའི་སྟེང་གི་རྡུལ་རྫས་བརྒྱད་པོ་དེ་གྲུབ་སྟེ་རྫས་གཅིག་ཡིན་པའི་ཕྱིར། འདོད་ན། དེའི་སྟེང་གི་དྲི་རྡུལ་ཡང་མཐོང་བར་ཐལ། འདོད་པའི་ཕྱིར། འདོད་ན་ཚུར་མཐོང་གི་བརྒྱུད་ཀྱི་དྲི་འཛིན་དབང་མངོན་ཡིན་པར་ཐལ། ཚུར་མཐོང་གི་བརྒྱུད་ཀྱི་དབང་མངོན་གང་ཞིག འདོད་པའི་ཕྱིར། འདོད་ན། དེ་མ་ཡིན་པར་ཐལ། ཚུར་མཐོང་གི་བརྒྱུད་ཀྱི་གཟུགས་འཛིན་དབང་མངོན་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། དེས་ན་སྔོན་པོའི་སྟེང་གི་ཡོན་ཏན་ལ་དེའི་སྟེང་གི་ལྡོག་པའི་ཡོན་ཏན་དང་རྫས་གཅིག་པའི་ཡོན་ཏན་གཉིས། དང་པོ་ནི། སྔོན་པོའི་སྟེང་གི་བདག་མེད་དང༌། ཤེས་བྱ་ལྟ་བུ། གཉིས་པ་ལ་ཡང༌། གྲུབ་སྟེ་རྫས་གཅིག་པ་ཙམ་དང༌། ངོ་བོ་དབྱེར་མེད་རྫས་གཅིག་ཏུ་གྱུར་པའི་ཡོན་ཏན་གཉིས་ལས། དང་པོ་ ༼༡༡༤༽ ནི། དེའི་སྟེང་གི་གཟུགས་རྡུལ་དྲི་རྡུལ་སོགས་རྡུལ་རྫས་བརྒྱད་ཆར་ཡིན་པ་ལས་སྔོན་འཛིན་དབང་མངོན་གྱིས་དེའི་སྟེང་གི་གཟུགས་རྡུལ་ཙམ་ལས། དེའི་སྟེང་གི་དྲི་རྡུལ་རོ་རྡུལ་སོགས་མ་རྟོགས་ཏེ། རྟོགས་ན་རྣམ་ཤེས་ལྔ་ཡུལ་ལ་འཇུག་པ་འཆོལ་བར་ཐལ་བའི་སྐྱོན་ཡོད་པའི་ཕྱིར། དཔེར་ན་བུ་རམ་གྱི་གཟུགས་དང་བུ་རམ་གྱི་རོ་གཉིས་དངོས་རྒྱུ་ཚོགས་པ་གཅིག་ལས་སྐྱེས་པས་གྲུབ་སྟེ་རྫས་གཅིག་ཡིན་ཀྱང༌། བུར་གཟུགས་འཛིན་པའི་དབང་མངོན་དེས་བུར་གཟུགས་རྟོགས་ཀྱང་བུ་རམ་གྱི་རོ་མ་རྟོགས་པ་བཞིན་ནོ། །ངོ་བོ་དབྱེར་མེད་ཀྱི་རྫས་གཅིག་གི་ཡོན་ཏན་ལ།

སྔར་བཤད་པ་ལྟར་མངོན་སུམ་ལ་མཐོང་མ་མཐོང་གི་ཆ་གཉིས་མི་འབྱུང་སྟེ། སྔོན་པོ་མཐོང་བའི་མངོན་སུམ་ཡིན་ན། དེ་དང་ངོ་བོ་དབྱེར་མེད་རྫས་གཅིག་ཏུ་གྱུར་པའི་ཡོན་ཏན་མཐའ་དག་མཐོང་བས་མངོན་སུམ་ཡིན་པས་ཁྱབ་པ་ནི། རྣམ་འགྲེལ་གྱི་ལུང་དེའི་དོན་ཡིན་པའི་ཕྱིར། གཉིས་པ་ནི། མངོན་སུམ་ནི་རང་ཡུལ་མཐོང་ཙམ་གྱིས་རང་ཡུལ་ལ་ཚད་མར་གྱུར་གྱི་རང་ཡུལ་ངེས་པ་མེད་དེ། མངོན་སུམ་གྱི་ངེས་བྱ་ཡོད་པ་རང་འགྲེལ་སྟོང་ཕྲག་ཕྱེད་དང་བཞི་པ་ལས་བཀག་པའི་ཕྱིར། དེ་སྐད་དུ། རྩ་བར། དེས་ན་མངོན་སུམ་ཚད་མ་ཡང༌། །རྟོག་མེད་ཡིན་ཕྱིར་ངེས་མི་དགོས། ཞེས་དང༌། དེའི་རང་འགྲེལ་ལས། ༼༡༡༥༽ ཁ་ཅིག་ན་རེ། ངེས་པ་ལ་གཉིས་ལས། རྟོག་པའི་ངེས་པ་མེད་ཀྱང་རྟོག་མེད་ཀྱི་ངེས་པ་ཡོད་དེ། མངོན་སུམ་གྱིས་སྒྲོ་འདོགས། གཅོད་པའི་ཕྱིར་རོ་ཞེ་ན། སྒྲོ་འདོགས་ཆོད་པ་དེ་ཅི། སྣང་བ་ཙམ་ལ་ཟེར་ན་མངོན་སུམ་གྱིས་སྒྲོ་འདོགས་མ་ཆོད་པ་ཡེ་མི་སྲིད་ལ། གཞན་སེལ་གྱིས་སྒྲོ་འདོགས་གཅོད་པ་ལ་ཟེར་ན་རྗེས་དཔག་ལྟར་རྟོག་པ་ལས་མ་འདས་སོ། །ཞེས་གསུངས་སོ། །རང་རེ་ས་ཕྱོགས་པ་ཁ་ཅིག མངོན་སུམ་གྱིས་རང་ཡུལ་འདིའོ་སྙམ་དུ་མ་ངེས་ཀྱང་སྤྱིར་རང་ཡུལ་ངེས་པའི་བློར་འདོད་པ་ནི། འགྲེལ་པ་འདིའི་ཕྱོགས་སྔ་ཁས་བླང་བར་འགྱུར་བས་ཟབ་འཚལ་ལོ། །གཉིས་པ་སེལ་བ་ལ་གསུམ་སྟེ། སྤྱིར་བསྟན་པ་དང༌། དབྱེ་བ་བྱེ་བྲག་ཏུ་བཤད་པ། མཚན་གཞིའི་སྟེང་དུ་གནད་མ་ལུས་པ་གཏན་ལ་ཕབ་པའོ། །དང་པོ་ཡུལ་གྱི་གནས་ལུགས་དང༌། བློའི་འཛིན་སྟངས་གཉིས། དང་པོ་ནི། གཞན་སེལ་གྱི་ཡུལ་ཅན་རྗོད་བྱེད་ཀྱི་སྒྲ་དང་རྟོག་པ་གཉིས་ཀྱི་དངོས་ཡུལ་ཆོས་ཅན། དངོས་པོར་མེད་དེ། སྒྲོ་བཏགས་ཡིན་པའི་ཕྱིར། དེ་སྐད་དུ། བརྟགས་ཕྱིར་སེལ་བ་དངོས་ཡུལ་མེད། ཅེས་སོ། གཉིས་པ་ནི། རང་མཚན་གཅིག་དང་ཐ་དད་ལ། །སེལ་བའི་འཛིན་སྟངས་མུ་བཞི་སྲིད། །ཅེས་པ་ལྟར། སྤྱིར་རྟོག་པའི་འཛིན་སྟངས་དེ་ལ་ཐ་དད་ལ་གཅིག་ཏུ་འཛིན་པ།

གཅིག་ ༼༡༡༦༽ ལ་ཐ་དད་དུ་འཛིན་པ། ཐ་དད་ལ་ཐ་དད་དུ་འཛིན་པ། གཅིག་ལ་གཅིག་ཏུ་འཛིན་པ་དང་བཞི། དེ་ཡང་དང་པོ་ནི། ཤ་པ་དང་ཤུག་པ་གཉིས་གཅིག་ཏུ་འཛིན་པའི་རྟོག་པ་ལྟ་བུ། གཉིས་པ་ནི། བྱས་མི་རྟག་གཉིས་ཐ་དད་དུ་འཛིན་པའི་རྟོག་པ་ལྟ་བུ། གསུམ་པ་ནི། ཀ་བ་དང་བུམ་པ་ལ་ཐ་དད་དུ་འཛིན་པའི་རྟོག་པ་ལྟ་བུ། བཞི་པ་ནི། བྱས་པ་དང་མི་རྟག་པ་གཅིག་ཏུ་འཛིན་པའི་རྟོག་པ་ལྟ་བུ། སྔ་མ་གཉིས་པོ་དེ་རྟོག་པ་དོན་མི་མཐུན་ཡིན་ཏེ། སྒྲོ་འདོགས་ཡིན་པའི་ཕྱིར། ཕྱི་མ་གཉིས་པོ་རྟོག་པ་དོན་མཐུན་ཡིན་ཏེ། ཞེན་སྟངས་དོན་དང་མཐུན་པའི་ཤེས་པ་ཡིན་པའི་ཕྱིར། དེ་ལྟར་བཞི་ལས། ཐ་དད་ལ་གཅིག་ཏུ་འཛིན་པ་དེ་ལ། སྒྲོ་འདོགས་པའི་རྒྱུ། སྒྲོ་འདོགས་པའི་བློའི་རྣམ་པ། སྒྲོ་བརྟགས་པའི་དགོས་པ་དང་གསུམ། དང་པོ་ནི། ཤ་པ་དང༌། ཤུག་པ་ལ་སོགས་པའི་ཤིང་གསལ་ཐམས་ཅད་ཡལ་ག་ལོ་འདབ་དང་ལྡན་པས་རིགས་མཐུན་གཅིག་ཏུ་སྣང་བ་ནི་རྒྱུ་ཡིན་ཏེ། བྱ་དང་མཚན་ཉིད་གཅིག་པ་ལ། །ཞེས་གསུངས་པའི་ཕྱིར། གཉིས་པ་ནི། དེ་ལྟར་ཡལ་ག་ལོ་འདབས་དང་ལྡན་པར་གཅིག་པས་དེ་གཉིས་བག་ཆགས་ཀྱི་དབང་གིས་གཅིག་ཏུ་འཁྲུལ་པ་ནི་སྒྲོ་འདོགས་རང་གི་ངོ་བོའི་རྣམ་པ་ཡིན་ཏེ། བག་ཆགས་སྟོབས་ཀྱིས་གཅིག་ཏུ་འཁྲུལ། །ཞེས་བཤད་པའི་ཕྱིར། གསུམ་པ་ནི། ཤབ་ཤུག་གཉིས་དོན་ལ་གཅིག་མ་ཡིན་ཡང་བློ་ངོར་ ༼༡༡༧༽ གཅིག་ཏུ་སྒྲོ་བརྟགས་པ་ཆོས་ཅན། དགོས་ཡོད་དེ། ཡུལ་དུས་ཐ་དད་པའི་ཤིང་གསལ་རྣམས་ལ་དགག་སྒྲུབ་གཅིག་ཅར་དུ་རྟོགས་པའི་ཆེད་ཡིན་པའི་ཕྱིར། དཔེར་ན། ཡུལ་དུས་གང་ཡང་རུང་བར་ཤབ་ཤུག་གང་རུང་གཅིག་ཡོད་ཅེས་བརྗོད་པས་ཤིང་ཡོད་པར་གོ་བ་དང༌། དེར་ཤིང་མེད་ཅེས་བརྗོད་པས་ཤ་པ་སོགས་ཤིང་གསལ་གང་ཡང་མེད་པར་གོ་བ་བཞིན་ནོ། དེ་སྐད་དུ། འགའ་ཞིག་གཅིག་ཅར་ཀུན་རྟོགས་ཕྱིར། །ཞེས་སོགས། གཅིག་ལ་ཐ་དད་དུ་འཛིན་པ་ལ་སྔར་ལྟར་གསུམ་ལས། དང་པོ་ནི། སྒྲའི་སྟེང་གི་སྒྲ་བྱས་མི་རྟག་དོན་ལ་གཅིག་ཡིན་ཀྱང༌།

ལྡོག་པ་ཐ་དད་པས་ཐ་དད་དུ་སྣང་བ་ནི་དེ་གཉིས་ཐ་དད་དུ་སྒྲོ་འདོགས་པའི་རྒྱུ་ཡིན་ཏེ། དེ་གཉིས་ཐ་དད་དུ་འཛིན་པའི་འཁྲུལ་པ་བསྐྱེད་བྱེད་ཡིན་པའི་ཕྱིར། གཉིས་པ་ནི། དེ་གཉིས་ཐ་དད་དུ་ཞེན་པའི་རྟོག་པ་ནི་སྒྲོ་འདོགས་རང་གི་ངོ་བོ་ཡིན་ཏེ། གཅིག་ལ་ཐ་དད་དུ་འཛིན་པའི་བློའི་རྣམ་པ་ཡིན་པའི་ཕྱིར། གསུམ་པ་ནི། སྒྲའི་སྟེང་གི་སྒྲ་བྱས་མི་རྟག་གསུམ་ལ་ཐ་དད་དུ་སྒྲོ་བཏགས་པ་ཆོས་ཅན། དགོས་པ་ཡོད་དེ། རྟོག་ངོར་རྟགས་ཆོས་དོན་གསུམ་དུ་སྦྱར་བས་སྒྲ་མི་རྟག་པར་རྟོགས་པར་འགྱུར་བའི་ཆེད་ཡིན་པའི་ཕྱིར། རྣམ་འགྲེལ་ལས།ཆོས་དང་ཆོས་ཅན་རྣམ་གཞག་ནས། །ཞེས་དང༌། འདིར་ཡང༌། གཅིག་ལ་གཅིག་ཏུ་མ་རྟོགས་ ༼༡༡༨༽ པ། །རྟོགས་པར་བྱ་ཕྱིར་རྣམ་པར་ཕྱེ། །ཞེས་གསུངས་པའི་ཕྱིར། དེས་ན། བྱས་མི་རྟག་གཉིས་ནི་ངོ་བོ་གཅིག་ཡིན་ཏེ། ངོ་བོ་དབྱེར་མེད་གཅིག་ཡིན་པའི་ཕྱིར། དེ་གཉིས་ལྡོག་པ་ཐ་དད་ཡིན་ཏེ། དེ་གཉིས་ཀྱི་ལྡོག་ཆ་འགལ་བའི་ཕྱིར་ཏེ། སྐྱེས་པའི་ཆ་དང་འཇིག་པའི་ཆ་འགལ་བའི་ཕྱིར། སྒྲ་ཆོས་ཅན། མི་རྟག་ཏེ་བྱས་པའི་ཕྱིར་ཞེས་པའི་རྟགས་ཆོས་དོན་གསུམ་ཐ་དད་དུ་བཀོད་པ་ནི་རྟོག་ངོ་ཙམ་དུ་ཡིན་ཏེ། སོང་ཚོད་ལ་རྟོག་ངོའི་སྒྲ་བྱས་མི་རྟག་པ་གསུམ་པོ་དེ་རྟགས་ཆོས་དོན་གསུམ་ཡིན་པས་གཞན་སེལ་དུ་སོང་བའི་ཕྱིར་ཏེ། རྟགས་ཀྱི་མཚན་གཞི་གཞན་སེལ་དུ་སོང་བའི་ཕྱིར་ཏེ། རྟགས་ཀྱི་མཚན་གཞི་གཞན་སེལ་ཡིན། །ཞེས་བཤད་པའི་ཕྱིར། ཕྱི་མ་གཉིས་ལ་སྒྲོ་འདོགས་པའི་རྒྱུ་མཚན་སོགས་མི་དགོས་ཏེ། དེ་གཉིས་སྒྲོ་འདོགས་མ་ཡིན་པའི་ཕྱིར། གཉིས་པ་དབྱེ་བ་ལ་གསུམ། དབྱེ་གཞི། དབྱེ་ངོ༌། དབྱེ་བ་སོ་སོའི་རྣམ་གཞག་དང་གསུམ། དང་པོ་ནི། གཞན་སེལ་ཙམ་དབྱེ་གཞི་ཡིན་ཏེ། །ཡོད་པ་གཞན་སེལ་སོགས་དེའི་དབྱེ་ངོ་ཡིན་པའི་ཕྱིར། མཚན་ཉིད་ནི། ཡུལ་དེའི་དངོས་འགལ་བཅད་པའི་སྒོ་ནས་ཡུལ་དེར་སྣང་བའི་སྒྲོ་བཏགས་དེ་གཞན་སེལ་གྱི་མཚན་ཉིད་ཡིན་ཏེ། དངོས་འགལ་བཅད་ནས་འཇུག་པ་ནི། །གཞན་སེལ་ཡུལ་ཅན་ཡིན་པར་བཞེད། །ཅེས་པ་

༼༡༡༩༽ འདིས་དངོས་སུ་སེལ་འཇུག་གི་མཚན་ཉིད་བསྟན་ནས་ཤུགས་ལ་གཞན་སེལ་གྱི་མཚན་ཉིད་བསྟན་པའི་ཕྱིར། ཡང་ན་རྟོག་ངོར་ཡུལ་དེའི་དངོས་འགལ་རྣམ་པར་བཅད་ཙམ་དེ་ཡུལ་དེའི་གཞན་སེལ་གྱི་མཚན་ཉིད་ཡིན་ཏེ། བུམ་འཛིན་རྟོག་ངོར་བུམ་མིན་རྣམ་པར་བཅད་ཙམ་དེ་བུམ་པའི་གཞན་སེལ་གྱི་དོན་ལྡོག་ཡིན་པའི་ཕྱིར། མཚན་གཞི་ནི། བུམ་པའི་དོན་སྤྱི་ལྟ་བུའོ། །གཙང་ནག་པ། དོན་རང་མཚན་གྱི་གཞན་སེལ་ཞེས་བྱ་བ་བེམ་པོ་ཉིད་ལ་གཞན་སེལ་དུ་འདོད་པ་ནི་མི་འཐད་དེ། དེ་ཡང་བེམ་པོ་ཆོས་ཅན། ཁྱོད་གཞན་སེལ་མ་ཡིན་པར་ཐལ། རྟོག་བློའི་དངོས་ཡུལ་མ་ཡིན་པའི་ཕྱིར་ཏེ། ཁྱབ་ཏེ། གཞན་སེལ་ན་རྟོག་བློའི་འཇུག་ཚུལ་ཁོ་ན་ལ་ལྟོས་པའི་ཕྱིར། གོང་དུ་མ་གྲུབ་ན། དེར་ཐལ། རང་མཚན་ཡིན་པའི་ཕྱིར་ཏེ། དེ་སྐད་དུ། གཞན་སེལ་བློའི་འཇུག་ཚུལ་ཡིན། །བེམ་པོ་དོན་ལ་གཞན་སེལ་མེད། །ཅེས་གསུངས་པའི་ཕྱིར། དེང་སང་ཁ་ཅིག ལུགས་འདིར་དོན་རང་མཚན་གྱི་གཞན་སེལ་གཏན་ནས་ཁས་མི་ལེན་ཏེ། དོན་གྱི་གཞན་སེལ་རང་མཚན་ཕྱིར། །སྣང་ཡུལ་འགྱུར་གྱི་སེལ་བ་ཉམས། །ཞེས་གསུངས་པའི་ཕྱིར། ཞེས་ཟེར་བ་ལ་ཡང་རྣམ་དབྱེ་འདི་ལྟར་ཕྱེ་དགོས་ཏེ། ཕྱོགས་སྔ་མའི་འདོད་པ་ལྟར་གྱི་དོན་རང་མཚན་གྱི་གཞན་སེལ་ཁས་མི་ལེན་ཟེར་ ༼༡༢༠༽ བ་ཡིན་ན་གཞུང་འདིའི་དོན་ལ་གནས་མོད། སྤྱིར་དོན་རང་མཚན་གྱི་གཞན་སེལ་ཁས་མི་ལེན་ཟེར་བ་ཡིན་ན་མི་འཐད་དེ། དེ་ཡང་དོན་རང་མཚན་ཆོས་ཅན། ཁྱོད་ཀྱི་གཞན་སེལ་ཡོད་པར་ཐལ། ཁྱོད་འཛིན་རྟོག་ངོར་ཁྱོད་མ་ཡིན་པ་རྣམ་པ་བཅད་ཙམ་དེ་ཁྱོད་ཀྱི་གཞན་སེལ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་འཛིན་རྟོག་པ་དེ་ཁྱོད་མིན་རྣམ་པར་བཅད་ནས་འཇུག་པའི་སེལ་འཇུག་ཡིན་པའི་ཕྱིར་ཏེ། ཁྱོད་འཛིན་རྟོག་པ་དེ་སེལ་འཇུག་ཡིན་པའི་ཕྱིར། ཡང་དོན་རང་མཚན་ཆོས་ཅན། ཁྱོད་ཀྱི་གཞན་སེལ་ཡོད་པར་ཐལ། ཁྱོད་ཀྱི་སྤྱི་ཡོད་པའི་ཕྱིར་ཏེ། ཁྱོད་ཀྱི་དོན་སྤྱི་ཡོད་པའི་ཕྱིར།

གཉིས་པ་དབྱེ་ངོ་ནི། གཞན་སེལ་ཆོས་ཅན། ཁྱོད་ལ་བློས་འཛིན་ཚུལ་གྱི་སྒོ་ནས་གཉིས་སུ་ཡོད་དེ། ཡོད་པ་གཞན་སེལ་དང་མེད་པ་གཞན་སེལ་གཉིས་ཡོད་པའི་ཕྱིར། དེ་གཉིས་ལ་ཡང་ཡུལ་ཅན་སྒྲ་རྟོག་གི་སྒོ་ནས་གཉིས་གཉིས་སུ་ཡོད་དེ། ཡོད་པ་སྒྲའི་གཞན་སེལ་དང༌། ཡོད་པ་བློའི་གཞན་སེལ་གཉིས་མེད་པ་སྒྲའི་གཞན་སེལ་དང༌། མེད་པ་བློའི་གཞན་སེལ་གཉིས་ཡོད་པའི་ཕྱིར། དེ་སྐད་དུ། ཡོད་དང་མེད་པར་འཛིན་པ་ཡི། །སྒོ་ནས་སེལ་བ་རྣམ་པ་གཉིས། །སྒྲ་དང་བློ་ཡི་དབྱེ་བ་ཡིས། །ཡོད་མེད་དེ་ཡང་གཉིས་གཉིས་ཡིན། །ཞེས་གསུངས་པའི་ཕྱིར། ཡུལ་དགག་པ་དང་སྒྲུབ་པའི་སྒོ་ནས་ ༼༡༢༡༽ དབྱེ་ན། སྒྲུབ་པའི་གཞན་སེལ་དང༌། དགག་པའི་གཞན་སེལ་གཉིས། ཕྱི་མ་ལ་མེད་དགག་གི་གཞན་སེལ་དང༌། མ་ཡིན་དགག་གི་གཞན་སེལ་གཉིས་སུ་ཡོད་དེ། མཚན་ཉིད་བརྟག་པའི་རབ་བྱེད་དུ། །སྣང་བ་དངོས་པོའི་ཡུལ་ཅན་ཡིན། །སེལ་བལ་ནི་དགག་སྒྲུབ་གཉིས། །དགག་པ་སྒྲུབ་པ་སྤོང་བ་དང༌། །མི་སྤོང་བ་ཡི་སྒོ་ནས་གཉིས། །ཞེས་དང༌། མཁས་པ་འཇུག་སྒོ་ལས། སེལ་བ་ལ་ནི་དགག་སྒྲུབ་གཉིས། །སྒྲུབ་པ་ཡོད་དང་ཡིན་པ་སྟེ། །དགག་པ་མེད་དང་མ་ཡིན་དགག །ཅེས་གསུངས་པའི་ཕྱིར། འདིར་དེང་སང་ཕལ་ཆེར། དངོས་པོའི་གཞན་སེལ་དང༌། དངོས་པོ་ལ་བརྟེན་པའི་གཞན་སེལ་དོན་གཅིག དངོས་མེད་ཀྱི་གཞན་སེལ་དང༌། འཇོག་གཞི་དངོས་མེད་ལ་བརྟེན་པའི་གཞན་སེལ་གཉིས་དོན་གཅིག་སྟེ། དངོས་པོའི་གཞན་སེལ་དང་དངོས་མེད་ཀྱི་གཞན་སེལ་འདི་གཉིས་རྟེན་གྱི་སྒོ་ནས་དབྱེ་བ་ཡིན་པའི་ཕྱིར། ཞེས་གསུངས་པ་ཡང་མི་འཐད་དེ། རི་བོང་རྭའི་དོན་སྤྱི་ཆོས་ཅན། དངོས་པོ་ལ་བརྟེན་པའི་གཞན་སེལ་ཡིན་པར་ཐལ། དངོས་པོའི་གཞན་སེལ་ཡིན་པའི་ཕྱིར། ཁྱབ་པ་སོང༌། མ་གྲུབ་ན། དེར་ཐལ། རི་བོང་རྭ་འཛིན་རྟོག་ངོར་དངོས་མེད་རྣམ་པ་བཅད་ནས་དངོས་པོར་སྣང་བའི་སྒྲོ་བཏགས་ཡིན་པའི་ཕྱིར། མ་གྲུབ་ན། དེར་ཐལ། ༼༡༢༢༽ རིང་བོང་རྭའི་དོན་སྤྱི་དེ་རི་བོང་རྭ་འཛིན་རྟོག་ངོར་དངོས་པོར་སྣང་བའི་ཕྱིར་ཏེ།

དེ་རི་བོང་རྭ་འཛིན་རྟོག་ངོར་རི་བོང་རྭར་སྣང་བའི་ཕྱིར། ཁྱབ་ཏེ། རི་བོང་རྭ་འཛིན་རྟོག་པ་དེ་རི་བོང་གི་རྭའི་དོན་སྤྱི་དང་རི་བོང་རྭ་གཉིས་ཀ་ལ་དངོས་པོར་ཞེན་པའི་བློ་ཡིན་པའི་ཕྱིར། རྩ་བར་འདོད་ན། ཁྱོད་གཞན་སེལ་དུ་འཇོག་པའི་འཇོག་གཞི་དེ་དངོས་པོ་ཡིན་པར་ཐལ། འདོད་པའི་ཕྱིར། འདོད་ན། རི་བོང་རྭ་དངོས་པོ་ཡིན་པར་ཐལ་ལོ། །ཡང་རི་བོང་རྭའི་གཞན་སེལ་ཆོས་ཅན། དངོས་མེད་ཀྱི་གཞན་སེལ་ཡིན་པར་ཐལ། འཇོག་གི་དངོས་མེད་ལ་བརྟེན་པའི་གཞན་སེལ་པའི་ཕྱིར། ཁྱབ་པ་སོང༌། མ་གྲུབ་ན། དེར་ཐལ། ཁྱོད་གཞན་སེལ་གང་ཞིག ཁྱོད་གཞན་སེལ་དུ་འཇོག་པའི་འཇོག་གཞི་དངོས་མེད་ཡིན་པའི་ཕྱིར། རྩ་བར་འདོད་ན། དེ་མ་ཡིན་པར་ཐལ། དངོས་པོའི་གཞན་སེལ་ཡིན་པའི་ཕྱིར། ཡང་ཁ་ཅིག སྒྲུབ་པའི་གཞན་སེལ་དང༌། མ་ཡིན་དགག་གི་གཞན་སེལ་དོན་གཅིག་ཅིང༌། མ་ཡིན་དགག་ཡིན་ན། མ་ཡིན་དགག་གི་གཞན་སེལ་ཡིན་པས་ཁྱབ། སེལ་བའི་སྒྲུབ་པ་ཡིན་ན། མ་ཡིན་དགག་ཡིན་པས་ཁྱབ་གསུང་བ་ཡང་ཅུང་ཟད་དཔྱད་པར་བྱ་སྟེ། བུམ་པའི་གཞན་སེལ་ཆོས་ཅན། མ་ཡིན་དགག་གི་གཞན་སེལ་ཡིན་པར་ཐལ། སྒྲུབ་པའི་གཞན་སེལ་ཡིན་པའི་ཕྱིར། ཁྱབ་པ་སོང༌། མ་གྲུབ་ན། དེར་ཐལ། དངོས་པོའི་ ༼༡༢༣༽ གཞན་སེལ་ཡིན་པའི་ཕྱིར། འཇོག་གཞི་དངོས་པོ་ལ་བརྟེན་པའི་གཞན་སེལ་ཡིན་པའི་ཕྱིར། མ་གྲུབ་ན། དེར་ཐལ། གཞན་སེལ་གང་ཞིག ཁྱོད་གཞན་སེལ་དུ་འཇོག་པའི་འཇོག་གཞི་དེ་དངོས་པོ་ཡིན་པའི་ཕྱིར། རྩ་བར་འདོད་ན། མ་ཡིན་དགག་ཡིན་པར་ཐལ། མ་ཡིན་དགག་གི་གཞན་སེལ་ཡིན་པའི་ཕྱིར། འདོད་ན། དེ་མ་ཡིན་པར་ཐལ། ཁྱོད་ལ་དེའི་དོན་ཅུང་ཟད་ཀྱང་མ་ཚང་བའི་ཕྱིར་ཏེ། མ་ཡིན་དགག་ཡིན་ན། རང་གི་དགག་བྱ་བཀག་ཤུལ་དུ་ཆོས་གཞན་སྒྲུབ་པ་འཕེན་དགོས་པ་གང་ཞིག ཁྱོད་རང་གི་དགག་བྱ་བཀག་ཤུལ་དུ་ཆོས་གཞན་སྒྲུབ་པ་འཕེན་པ་ཡིན་པ་ལ་འབྲེལ་ཅི་ཡང་མེད་པའི་ཕྱིར། གཉིས་པ་ལ། སྐྱོན་འོག་ཏུ་འབྱུང་ངོ༌། །གསུམ་པ་ལ། ཤེས་བྱའི་དོན་སྤྱི་ཆོས་ཅན།

མ་ཡིན་དགག་ཡིན་པར་ཐལ། སེལ་བའི་སྒྲུབ་པ་ཡིན་པའི་ཕྱིར། མ་གྲུབ་ན། དེར་ཐལ། སྒྲུབ་པ་གང་ཞིག སྣང་བའི་སྒྲུབ་པ་མ་ཡིན་པའི་ཕྱིར། ཕྱི་མ་མ་གྲུབ་ན། དེ་མ་ཡིན་པར་ཐལ། སྣང་བ་མ་ཡིན་པའི་ཕྱིར་ཏེ། དངོས་པོ་མ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། མ་ཡིན་དགག་མ་ཡིན་པར་ཐལ། ཁྱོད་ལ་དེའི་དོན་ཅི་ཡང་མ་ཚང་བའི་ཕྱིར། མ་གྲུབ་ན། འགྲེ ཡང་ཁ་ཅིག་མེད་དགག་ཡིན་ན། མེད་དགག་གི་གཞན་སེལ་ཡིན་པས་ཁྱབ་ཟེར་བ་མི་འཐད་དེ། སྒྲ་རྟོག་གི་བྱེད་ ༼༡༢༤༽ པ་ལ་མ་ལྟོས་པའི་བུམ་པ་མེད་པ་ཙམ་དེ་ཆོས་ཅན། དེར་ཐལ། དེ་ཕྱིར། མ་གྲུབ་ན། དེར་ཐལ། དགག་པ་སྒྲུབ་པ་སྤོང་བ་དང༌། །མི་སྤོང་བ་ཡིས་སྒོ་ནས་གཉིས། །ཞེས་པའི་དངོས་བསྟན་གྱི་དགག་པ་དང་པོ་ཡིན་པའི་ཕྱིར་ཏེ། རང་གི་དགག་བྱ་རྣམ་པར་བཅད་ནས་ཆོས་གཞན་སྒྲུབ་པ་མི་འཕེན་པའི་དགག་པ་ཡིན་པའི་ཕྱིར། མ་གྲུབ་ན། དེར་ཐལ། རང་གི་དགག་བྱ་བུམ་པ་རྣམ་པར་བཅད་པའི་དགག་པ་གང་ཞིག ཁྱོད་ཀྱིས་ཆོས་གཞན་སྒྲུབ་པ་འཕེན་རྒྱུ་མ་བྱུང་བའི་ཕྱིར། རྩ་བར་འདོད་ན། སེལ་ངོའི་མེད་དགག་ཡིན་པར་ཐལ། འདོད་པའི་ཕྱིར། འདོད་ན། རྟོག་ངོའི་མེད་དགག་ཡིན་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། སྒྲ་རྟོག་གི་བྱེད་པ་ལ་མ་ལྟོས་པའི་མེད་དགག་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། པཎ་ཆེན་འབུམ་ཕྲག་གསུམ་པས། དགག་པའི་གཞན་སེལ་ཡིན་ན། བློའི་གཞན་སེལ་མ་ཡིན་པས་ཁྱབ་ཏེ། དགག་པའི་གཞན་སེལ་ནི་སྒྲ་རྟོག་གི་འཇུག་ཚུལ་ལ་མ་ལྟོས་པར་རང་གི་དགག་བྱ་བཀག་ཤུལ་དུ་ཆོས་གཞན་སྒྲུབ་པ་མི་འཕེན་པ་ཙམ་ལ་འཇོག་པའི་ཕྱིར། ཞེས་གསུངས་པ་ཡང་མི་འཐད་དེ། སྒྲ་རྟོག་གི་འཇུག་ཚུལ་ལ་མ་ལྟོས་པའི་གཞན་སེལ་མི་སྲིད་པའི་ཕྱིར་ཏེ། གཞན་སེལ་བློ་ཡི་འཇུག་ཚུལ་ཡིན། །ཞེས་གསུངས་པའི་ཕྱིར། དེས་ན་རྩ་ ༼༡༢༥༽ ཁྱབ་དེ་ལ་སྐྱོན་འདི་ལྟར་གནས་ཏེ། བུམ་མེད་འཛིན་པའི་རྟོག་པའི་དངོས་ཡུལ་དུ་གྱུར་པའི་བུམ་མེད་ཀྱི་དོན་སྤྱི་ཆོས་ཅན།

བློའི་གཞན་སེལ་མ་ཡིན་པར་ཐལ། དགག་པའི་གཞན་སེལ་ཡིན་པའི་ཕྱིར། མ་གྲུབ་ན། དེར་ཐལ། མེད་དགག་གི་གཞན་སེལ་ཡིན་པའི་ཕྱིར་ཏེ། བུམ་མེད་ཀྱི་གཞན་སེལ་ཡིན་པའི་ཕྱིར། རྩ་བར་དོད་ན། བློའི་གཞན་སེལ་ཡིན་པར་ཐལ། རྟོག་བློའི་དངོས་ཡུལ་དུ་གྱུར་པའི་གཞན་སེལ་ཡིན་པའི་ཕྱིར། ཁྱབ་ཏེ། བློའི་གཞན་སེལ་གྱི་འཇོག་འཚམས་གཅིག་ཡོད་པའི་ཕྱིར། ཡང་ཁ་ཅིག སྒྲུབ་པའི་གཞན་སེལ་དང་དངོས་པོའི་གཞན་སེལ་དོན་གཅིག དགག་པའི་གཞན་སེལ་དང་དངོས་མེད་ཀྱི་གཞན་སེལ་དོན་གཅིག་ཟེར་བ་ཡང་མི་འཐད་དེ། ཤེས་བྱའི་གཞན་སེལ་ཆོས་ཅན། དངོས་པོའི་གཞན་སེལ་ཡིན་པར་ཐལ། སྒྲུབ་པའི་གཞན་སེལ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། རང་འཛིན་རྟོག་ངོར་དགག་པ་རྣམ་པར་བཅད་ནས་སྒྲུབ་པར་སྣང་བའི་སྒྲོ་བཏགས་ཡིན་པའི་ཕྱིར་ཏེ། རང་འཛིན་རྟོག་ངོར་ཤེས་བྱ་མ་ཡིན་པ་རྣམ་པར་བཅད་ནས། ཤེས་བྱའི་རྣམ་པ་ཅན་དུ་སྣང་བའི་སྒྲོ་བཏགས་ཡིན་པའི་ཕྱིར་ཏེ། ཤེས་བྱ་འཛིན་པའི་རྟོག་པའི་དངོས་ཡུལ་དུ་གྱུར་པའི་སྒྲོ་བཏགས་ཡིན་པའི་ཕྱིར། རྩ་བར་འདོད་ན། ཁྱོད་འཛིན་རྟོག་ ༼༡༢༦༽ ངོར་ཁྱོད་དངོས་པོར་སྣང་བར་ཐལ། ཁྱོད་དངོས་པོའི་གཞན་སེལ་ཡིན་པའི་ཕྱིར། འདོད་ན། གཞལ་བྱ་འཛིན་པའི་རྟོག་ངོར་ཡང་གཞལ་བྱ་དངོས་པོར་སྣང་བར་ཐལ། འདོད་པའི་ཕྱིར། འདོད་ན། དེའི་ངོར་དེ་དངོས་པོར་མི་སྣང་བར་ཐལ། དེས་དེ་དངོས་པོར་མི་འཛིན་འི་ཕྱིར། ཕྱི་མ་དེ་ལ་ཤེས་བྱའི་གཞན་སེལ་ཆོས་ཅན། དགག་པའི་གཞན་སེལ་ཡིན་པར་ཐལ། དངོས་མེད་ཀྱི་གཞན་སེལ་ཡིན་པའི་ཕྱིར། མ་གྲུབ་ན། དེར་ཐལ། རང་འཛིན་རྟོག་ངོར་དངོས་པོ་རྣམ་པར་བཅད་ནས་དངོས་མེད་དུ་སྣང་བའི་སྒྲོ་བཏགས་ཡིན་པའི་ཕྱིར་ཏེ། ཤེས་བྱ་འཛིན་པའི་རྟོག་ངོར་དངོས་པོ་རྣམ་པར་བཅད་ནས་དངོས་མེད་དུ་སྣང་བའི་སྒྲོ་བཏགས་ཡིན་པའི་ཕྱིར་ཏེ། ཤེས་བྱ་འཛིན་པའི་རྟོག་པའི་དངོས་ཡུལ་དུ་གྱུར་པའི་དངོས་མེད་ཡིན་པའི་ཕྱིར། རྩ་བར་འདོད་ན། དགག་པའི་གཞན་སེལ་མ་ཡིན་པར་ཐལ།

སྒྲུབ་པའི་གཞན་སེལ་ཡིན་པའི་ཕྱིར། མ་གྲུབ་ན། བསྒྲུབས་ཟིན། གསུམ་པ་སོ་སོའི་རྣམ་གཞག་ལ་བཞི་སྟེ། དངོས་པོའི་གཞན་སེལ། དངོས་མེད་ཀྱི་གཞན་སེལ། མ་ཡིན་དགག་གི་གཞན་སེལ། མེད་དགག་གི་གཞན་སེལ་བཤད་པའོ། །དང་པོ་ལ། མཚན་ཉིད། མིང་གི་རྣམ་གྲངས། དབྱེ་བ་དང་གསུམ། དང་པོ་ནི། རང་འཛིན་རྟོག་ངོར་དངོས་མེད་རྣམ་པར་བཅད་ནས། ༼༡༢༧༽ དངོས་པོར་སྣང་བའི་སྒྲོ་བཏགས་དེ་དངོས་པོའི་གཞན་སེལ་གྱི་མཚན་ཉིད་ཡིན་ཏེ། དངོས་པོའི་གཞན་སེལ་དངོས་མེད་གཅོད། །ཅེས་གསུངས་པའི་ཕྱིར། གཉིས་པ་ནི། དངོས་པོའི་གཞན་སེལ། ཡོད་པ་གཞན་སེལ། ཡོད་པ་སྒྲའི་གཞན་སེལ། ཡོད་པ་བློའི་གཞན་སེལ། སེལ་ངོའི་དངོས་པོ་རྣམས་དོན་གཅིག་ཅིང༌། མཚན་གཞི་ནི་ཤིང་འཛིན་རྟོག་ངོའི་ཤིང་ལྟ་བུ་ཡིན་ཏེ། ཤིང་འཛིན་རྟོག་ངོའི་ཤིང་དང་ཤིང་གི་གཞན་སེལ་དོན་གཅིག་གང་ཞིག་ཤིང་གི་གཞན་སེལ་ལ་དངོས་པོའི་གཞན་སེལ་སོགས་ཀྱི་དོན་ཚང་བའི་ཕྱིར། འདི་དངོས་པོ་ལ་བརྟེན་པའི་གཞན་སེལ་དང་དོན་གཅིག་མ་ཡིན་ཀྱང༌། འཇོག་གཞི་དངོས་པོ་ལ་བརྟེན་པ་གཙོ་ཆེ་བ་ཡིན་ཞེས་ཁས་བླང་དགོས་ཏེ། འོག་ཏུ་དབྱེ་བ་འཆད་པ་ན་ཡང༌། འཇོག་གཞི་རང་མཚན་མངོན་གྱུར་དང༌། །རང་མཚན་ལྐོག་གྱུར་གྱི་སྒོ་ནས་དབྱེ་བ་མཛད་པའི་ཕྱིར་ཏེ། སྣང་བ་དང་ནི་མི་སྣང་བའི། །ཡུལ་གྱི་སྒོ་ནས་དབྱེ་ན་གཉིས། །ཞེས་གསུངས་པའི་ཕྱིར། གསུམ་པ་དབྱེ་བ་ལ། སྣང་བ་མངོན་གྱུར་ལ་ངེས་པའི་གཞན་སེལ་དང༌། མི་སྣང་བ་ལྐོག་གྱུར་ལ་ངེས་པའི་གཞན་སེལ་གཉིས། དང་པོ་དང༌། འཇོག་གཞི་སྣང་བ་མངོན་གྱུར་ལ་བཞག་པའི་གཞན་སེལ་གཉིས་དོན་གཅིག་ཅིང༌། མཚན་གཞི་ནི། རང་འཛིན་ཚུར་མཐོང་གི་བརྒྱུད་ཀྱི་དོན་ ༼༡༢༨༽ རིག་མངོན་སུམ་གྱིས་དྲངས་ནས་སྐྱེས་པའི་ངེས་ཤེས་ཀྱི་དངོས་ཡུལ་ཐམས་ཅད་ཡིན་ཏེ། རང་གི་མཚན་ཉིད་སྣང་བ་ལ། །རྗེས་ཀྱི་ངེས་ཤེས་ཇི་སྙེད་པ། །སྒྲ་དང་རྟོག་པས་ཕྱེ་བས་ན། །སེལ་བ་ཆ་ཡི་ཡུལ་དུ་གྱུར། ཞེས་གསུངས་པའི་ཕྱིར།

གཅིག་ལ་དཔེར་མཚོན་ན། ཚུར་མཐོང་གི་བརྒྱུད་ཀྱི་སྔོན་འཛིན་དབང་མངོན་གྱིས་དྲངས་ནས་སྐྱེས་པའི་སྔོན་པོ་ངེས་པའི་ངེས་ཤེས་ཀྱི་ཡུལ་དུ་གྱུར་པའི་སྔོན་པོའི་དོན་སྤྱི་ལྟ་བུའོ། །སྣང་བ་མངོན་གྱུར་ཡིན་ན། རང་གི་མཚན་ཉིད་སྣང་བ་ལ། །ཞེས་པའི་དངོས་བསྟན་གྱི་རང་མཚན་ཡིན་པས་མ་ཁྱབ་ཏེ། འདིའི་དངོས་བསྟན་གྱི་རང་མཚན་ཡིན་ན། གཟུང་ཡུལ་ཡིན་དགོས་པའི་ཕྱིར། ཡུལ་གྱི་སྒོ་ནས་དབྱེ་ན་གཉིས། ཞེས་པའི་དངོས་བསྟན་གྱི་གཉིས་པ་མི་སྣང་བ་ལྐོག་གྱུར་ལ་ངེས་པའི་གཞན་སེལ་དང༌། འཇོག་གཞི་མི་སྣང་བ་ལྐོག་གྱུར་གྱི་རང་མཚན་ལ་བཞག་པའི་གཞན་སེལ་གཉིས་དོན་གཅིག་ཅིང༌། མཚན་གཞི་ནི། མངོན་སུམ་གྱིས་དྲངས་ནས་སྐྱེས་པ་མ་ཡིན་པའི་ཕྱི་དོན་འཛིན་པའི་རྟོག་པ་གཞན་གྱི་དངོས་ཡུལ་རྣམས་ཡིན་ཏེ། རང་གི་མཚན་ཉིད་མི་སྣང་བ། །རྟགས་ལ་ལྟོས་པའམ་མ་ལྟོས་ཀྱང༌། །སྒྲ་དང་རྟོག་པའི་ཡུལ་ཡིན་པས། །ངེས་པ་དེ་ཡང་གཞན་སེལ་ཡིན། །ཞེས་གསུངས་པའི་ཕྱིར། གཅིག་ལ་དཔེར་མཚོན་ན། སྒྲ་མི་རྟག་རྟོགས་ཀྱི་རྗེས་དཔག་ ༼༡༢༩༽ གི་དངོས་ཡུལ་དུ་གྱུར་པའི་སྒྲ་མི་རྟག་པའི་དོན་སྤྱི་ལྟ་བུའོ། །འོ་ན་སྒྲ་མི་རྟག་པ་དེ་མི་སྣང་བ་ལྐོག་གྱུར་ཡིན་པར་ཐལ། དེའི་དོན་སྤྱི་དེ་མི་སྣང་བ་ལྐོག་གྱུར་ལ་ངེས་པའི་གཞན་སེལ་ཡིན་པའི་ཕྱིར་ཏེ། སྒྲ་མི་རྟག་རྟོགས་ཀྱི་རྗེས་དཔག་གི་དངོས་ཡུལ་དུ་གྱུར་པའི་སྒྲ་མི་རྟག་པའི་དོན་སྤྱི་དེ་དེ་ལྟར་ཡིན་པའི་ཕྱིར་ཞེ་ན། ཞིབ་ཆ་འདི་ལྟར་བྱ་སྟེ། སྤྱིར་སྒྲ་མི་རྟག་པ་མངོན་གྱུར་ཡིན་པས་དེའི་དོན་སྤྱི་སྣང་བ་མངོན་གྱུར་ལ་ངེས་པའི་གཞན་སེལ་དུ་ཁས་ལེན་ལ། འོན་ཀྱང་ཚུར་མཐོང་མངོན་སུམ་གྱི་བྱེད་པ་ལ་མ་ལྟོས་པར་སྒྲ་མི་རྟག་པ་རྗེས་དཔག་གི་ཡུལ་དུ་བྱས་པའི་ཚེ་དེའི་འཇུག་ཡུལ་གྱི་སྒྲ་མི་རྟག་པ་དེ་མི་སྣང་བ་ལྐོག་གྱུར་དང༌། དེའི་དངོས་ཡུལ་སྒྲ་མི་རྟག་པའི་དོན་སྤྱི་དེ་མི་སྣང་ཡང་ལྐོག་གྱུར་ལ་ངེས་པའི་གཞན་སེལ་དུ་འཇོག་པ་ཡིན་ཏེ།

གཞུང་གི་བབས་དང་བསྟུན་ན་དེ་ལྟར་དུ་གསལ་བའི་ཕྱིར། སྔོན་ཆད་གཞན་གྱི་མཐའ་ཆོད་པ་མི་སྣང་ངོ༌། །དེ་ལ་ཡུལ་ཅན་རྟོག་བློའི་སྒོ་ནས་དབྱེ་ན། བདེན་པ་ལ་འཇུག་པ་རྗེས་དཔག་གི་གཞན་སེལ། མི་བདེན་པ་ལ་འཇུག་པ་ལོག་ཤེས་ཀྱི་གཞན་སེལ། མཐའ་གཉིས་སུ་དོགས་པ་ཐེ་ཚོམ་གྱི་གཞན་སེལ་དང་གསུམ་ཡོད་དེ། བདེན་དང་མི་བདེན་མཐའ་གཉིས་པ། །རྟོག་པའི་འཇུག་ཚུལ་རྣམ་པ་གསུམ། །ཞེས་གསུངས་པའི་ཕྱིར། དེ་ཡང་དང་པོ་ནི། ཤ་པ་དང་ ༼༡༣༠༽ ལྡན་པའི་རྟགས་ལས་ཤ་པ་དང་ལྡན་པའི་ཤར་གཞིར་ཤིང་ཡོད་པར་རྟོགས་པའི་རྗེས་དཔག་གི་དངོས་ཡུལ་དུ་གྱུར་པའི་ཤིང་སྤྱི་ལྟ་བུ། གཉིས་པ་ནི། གཞི་དེར་ཤིང་མེད་པ་ལ་ཡོད་པར་འཛིན་པའི་ལོག་རྟོག་གི་དངོས་ཡུལ་དུ་གྱུར་པའི་ཤིང་སྤྱི་ལྟ་བུའོ། །གསུམ་པ་ནི། གཞི་དེར་ཤིང་ཡོད་དམ་སྙམ་པའི་ཐེ་ཚོམ་གྱི་དངོས་ཡུལ་དུ་གྱུར་པའི་ཤིང་སྤྱི་ལྟ་བུའོ། །ཁ་ཅིག སྒྲ་རྟག་པའི་དོན་སྤྱི་དེ་འདིར་བསྟན་ལོག་ཤེས་ཀྱི་གཞན་སེལ་ལ་ངོས་འཛིན་པ་མི་འཐད་དེ། འོ་ན་དེ་ཆོས་ཅན། རང་གི་མཚན་ཉིད་མི་སྣང་བ། །ཞེས་སོགས་ཀྱི་དངོས་བསྟན་གྱི་གཞན་སེལ་ཡིན་པར་ཐལ། བདེན་དང་མི་བདེན་མཐའ་གཉིས་པ། །རྟོག་པའི་འཇུག་ཚུལ་རྣམ་པ་གསུམ། །ཞེས་པའི་དངོས་བསྟན་གྱི་གཞན་སེལ་ཡིན་པའི་ཕྱིར། འདོད་ན། ཁྱོད་གཞན་སེལ་དུ་འཇོག་པའི་འཇོག་གཞི་དེ་མི་སྣང་བ་ལྐོག་གྱུར་གྱི་རང་མཚན་ཡིན་པར་ཐལ། འདོད་པའི་ཕྱིར། འདོད་ན། སྒྲ་རྟག་པ་རང་མཚན་ཡིན་པར་ཐལ་ལོ། །དེས་ན་མི་སྣང་བ་ལྐོག་གྱུར་ལ་ངེས་པའི་གཞན་སེལ་ཡིན་ན། རང་གི་མཚན་ཉིད་མི་སྣང་བ། །ཞེས་སོགས་ཀྱི་དངོས་བསྟན་གྱི་གཞན་སེལ་ཡིན་པས་མ་ཁྱབ། བདེན་པ་ལ་འཇུག་པ་རྗེས་དཔག་གི་གཞན་སེལ་ཡིན་ན། བདེན་དང་མི་བདེན་མཐའ་གཉིས་པ། །ཞེས་པའི་དངོས་བསྟན་གྱི་རྗེས་དཔག་ 

༼༡༣༡༽ གི་གཞན་སེལ་ཡིན་པས་མ་ཁྱབ། མི་བདེན་པ་ལ་འཇུག་པ་ལོག་ཤེས་ཀྱི་གཞན་སེལ་ཡིན་ན། བདེན་དང་མི་བདེན་མཐའ་གཉིས་པ། །ཞེས་པའི་དངོས་བསྟན་གྱི་ལོག་ཤེས་ཀྱི་གཞན་སེལ་ཡིན་པས་མ་ཁྱབ། དེ་བཞིན་དུ་ཐེ་ཚོམ་ལ་ཡང་མ་ཁྱབ་པ་ནི་གནད་ཀྱི་དོན་ནོ། །གལ་ཏེ་ཁྱབ་ན། དང་པོ་ལ། ནམ་མཁའ་དངོས་མེད་ཀྱི་དོན་སྤྱི་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། གཞན་སེལ་གང་ཞིག ཁྱོད་གཞན་སེལ་དུ་འཇོག་པའི་འཇོག་གཞི་དེ་ལྐོག་གྱུར་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་གཞན་སེལ་དུ་འཇོག་པའི་འཇོག་གཞི་དེ་རང་གི་མཚན་ཉིད་མི་སྣང་བ་ཞེས་པའི་དངོས་བསྟན་གྱི་རང་མཚན་ཡིན་པར་ཐལ། ཁྱོད་རང་གི་མཚན་ཉིད་མི་སྣང་བ། ཞེས་སོགས་ཀྱི་དངོས་བསྟན་གྱི་གཞན་སེལ་ཡིན་པའི་ཕྱིར། གཉིས་པ་ལ། ནམ་མཁའ་དངོས་མེད་དུ་རྟོགས་པའི་རྗེས་དཔག་གི་དངོས་ཡུལ་དུ་གྱུར་པའི་ནམ་མཁའ་དངོས་མེད་ཀྱི་དོན་སྤྱི་ཆོས་ཅན། དེར་ཐལ། དེའི་ཕྱིར་ཏེ། རྗེས་དཔག་གི་དངོས་ཡུལ་གྱི་གཙོ་བོ་ཡིན་པའི་ཕྱིར་ཏེ། ནམ་མཁའ་དངོས་མེད་དུ་རྟོགས་པའི་རྗེས་དཔག་གི་དངོས་ཡུལ་གྱི་གཙོ་བོ་ཡིན་པའི་ཕྱིར། རྩ་བར་འདོད་ན། རང་གི་མཚན་ཉིད་མི་སྣང་བ། །ཞེས་སོགས་ཀྱི་དངོས་བསྟན་གྱི་གཞན་ ༼༡༣༢༽ སེལ་ཡིན་པར་ཐལ། འདོད་པའི་ཕྱིར། འདོད་ན་སྔར་བཞིན་ནོ། །གསུམ་པ་ལ། བྱས་རྟགས་ལས་སྒྲ་རྟག་འཛིན་རྟོག་པའི་དངོས་ཡུལ་དུ་གྱུར་པའི་སྒྲ་རྟག་པའི་དོན་སྤྱི་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རྟོག་པ་ལོག་ཤེས་ཀྱི་དངོས་ཡུལ་གྱི་གཙོ་བོ་ཡིན་པའི་ཕྱིར་ཏེ། བྱས་རྟགས་ལས་སྒྲ་རྟག་འཛིན་རྟོག་པའི་དངོས་ཡུལ་གྱི་གཙོ་བོ་ཡིན་པའི་ཕྱིར། འདོད་ན། སྔར་བཞིན། བཞི་པ་ལ། སྒྲ་རྟག་ལས་ཆེ་སྙམ་པའི་ཐེ་ཚོམ་གྱི་དངོས་ཡུལ་དུ་གྱུར་པའི་སྒྲ་རྟག་པའི་དོན་སྤྱི་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཐེ་ཚོམ་གྱི་དངོས་ཡུལ་གྱི་གཙོ་བོ་ཡིན་པའི་ཕྱིར། གཉིས་པ་དངོས་མེད་ཀྱི་གཞན་སེལ་ལ།

མཚན་ཉིད། མིང་གི་རྣམ་གྲངས། དབྱེ་བ་དང་གསུམ། དང་པོ་ནི། རང་འཛིན་རྟོག་ངོར་དངོས་པོ་རྣམ་པར་བཅད་ནས་དངོས་མེད་དུ་སྣང་བའི་སྒྲོ་བརྟགས་དེ་དངོས་མེད་ཀྱི་གཞན་སེལ་གྱི་མཚན་ཉིད་ཡིན་ཏེ། མེད་པ་གཞན་སེལ་ཡོད་པ་གཅོད། །ཅེས་གསུངས་པའི་ཕྱིར། གཉིས་པ་ནི། མེད་པ་གཞན་སེལ། དངོས་མེད་ཀྱི་གཞན་སེལ། མེད་པ་སྒྲའི་གཞན་སེལ། མེད་པ་བློའི་གཞན་སེལ། སེལ་ངོའི་དངོས་མེད་རྣམས་དོན་གཅིག་ཅིང༌། འཇོག་གཞི་དངོས་མེད་ལ་བརྟེན་པའི་གཞན་སེལ་དང་དོན་མི་གཅིག་སྟེ། རི་བོང་རྭའི་གཞན་སེལ་དེ་འཇོག་གཞི་དངོས་ ༼༡༣༣༽ མེད་ལ་བརྟེན་ཀྱང་དངོས་པོའི་གཞན་སེལ་ཡིན་པའི་ཕྱིར། འོ་ན་ཤེས་བྱ་གཞལ་བྱ་སོགས་དངོས་པོ་དང་དངོས་མེད་གང་གི་གཞན་སེལ་ཡིན་ཞེ་ན། སྔར་བཤད་པ་ལྟར། དངོས་མེད་ཀྱི་གཞན་སེལ་ཡིན་ཏེ། རང་འཛིན་རྟོག་ངོར་དངོས་མེད་དུ། །སྣང་བའི་སྒྲོ་བཏགས་ཡིན་པའི་ཕྱིར། །གལ་ཏེ་ཤེས་བྱ་འཛིན་པའི་རྟོག་ངོར་ཤེས་བྱ་དང་ཤེས་བྱའི་དོན་སྤྱི་དངོས་མེད་དུ་མི་སྣང་ན། སྐྱེས་པ་དང་བྱས་པ་འཛིན་པའི་རྟོག་ངོར་དེ་དག་དང་དེ་དག་གི་དོན་སྤྱི་རྣམས་དངོས་པོ་དང་དངོས་མེད་གང་དུ་སྣང༌། དངོས་མེད་དུ་སྣང་ན་ནི་ཧ་ཅང་ཐལ། དངོས་པོར་སྣང་ན་ཤེས་བྱ་འཛིན་པའི་རྟོག་ངོར་ཤེས་བྱ་དང་ཤེས་བྱའི་དོན་སྤྱི་དངོས་མེད་དུ་མི་སྣང་ལ། བྱས་པ་འཛིན་པའི་རྟོག་ངོར་བྱས་པའི་དོན་སྤྱི་དངོས་པོར་སྣང་བ་ལ་འབྲེལ་ཅི་ཡོད་སོམས་ཤིག བརྟེན་ཚུལ་གྱི་སྒོ་ནས་ཤེས་བྱ་དང་ཤེས་བྱའི་གཞན་སེལ་སོགས་དངོས་པོ་དང་དངོས་མེད་གཉིས་ཀ་ལ་བརྟེན་པའི་གཞན་སེལ་ཡིན་པའི་ཕྱིར་ཏེ། འཇོག་གཞིའི་རྟེན་ཤེས་བྱ་དེ་ལ་དངོས་དང་དངོས་མེད་གཉིས་སུ་ཡོད་པའི་ཕྱིར། དེས་ན་ནམ་མཁའི་གཞན་སེལ་ལྟ་བུ་འཇོག་གཞིའི་རྟེན་དངོས་མེད་ཁོ་ན་ཡིན་པ་ནི་དངོས་ ༼༡༣༤༽ མེད་ལ་བརྟེན་པའི་གཞན་སེལ་དང༌། བུམ་པའི་གཞན་སེལ་ལྟ་བུ་འཇོག་གཞིའི་རྟེན་དངོས་པོ་ཁོ་ན་ཡིན་པ་རྣམས་ནི་དངོས་པོ་ལ་བརྟེན་པའི་གཞན་སེལ་ཡིན་ཏེ།

རྣམ་འགྲེལ་ལས། དངོས་དང་དངོས་མེད་གཉིས་ཀ་ལ། །བརྟེན་ཕྱིར་སྤྱི་དེའང་རྣམ་པ་གསུམ། །ཞེས་གསུངས་པའི་ཕྱིར། གསུམ་པ་ནི། དེ་ལ་དགག་བྱ་འགོག་ཚུལ་གྱི་སྒོ་ནས་དབྱེ་ན། དགག་བྱ་ཤེས་བྱ་ལ་སྲིད་པ་དང༌། མི་སྲིད་པའི་གཞན་སེལ་གཉིས་སུ་ཡོད་དེ། དགག་བྱ་ཡོད་དང་མེད་པ་ཡི། །སྒོ་ནས་སེལ་བ་རྣམ་པ་གཉིས། །ཞེས་གསུངས་པའི་ཕྱིར། དེ་ཡང་དང་པོ་ནི། བུམ་མེད་ཀྱི་གཞན་སེལ་ཡིན་ཏེ། དེའི་དགག་བྱ་བུམ་པ་དེ་ཤེས་བྱ་ལ་སྲིད་པའི་ཕྱིར། གཉིས་པ་ནི། རི་བོང་རྭ་མེད་ཀྱི་གཞན་སེལ་ལྟ་བུ་ཡིན་ཏེ། དེའི་དགག་བྱ་རི་བོང་རྭ་ཤེས་བྱ་ལ་མི་སྲིད་པའི་ཕྱིར། འདི་གཉིས་ནི་མེད་དགག་གི་གཞན་སེལ་ཡང་ཡིན་ཏེ། རྟོག་ངོར་སྒྲུབ་པ་རྣམ་པར་བཅད་ནས། དགག་པ་ཁོ་ནར་སྣང་བའི་སྒྲོ་བཏགས་ཡིན་པའི་ཕྱིར། གསུམ་པ་མ་ཡིན་དགག་གི་གཞན་སེལ་ལ་ཡང་སྔར་ལྟར་གསུམ་ལས། དང་པོ་ནི། རང་གི་དགག་བྱ་ཚིག་ཟིན་ལ་རྣམ་པར་བཅད་ནས་ཆོས་གཞན་སྒྲུབ་པ་དངོས་སུ་འཕེན་པ་དེ་མ་ཡིན་དགག་གི་མཚན་ཉིད་རྟོག་ངོར་དགག་བྱ་རྣམ་པར་བཅད་ནས་དགག་སྒྲུབ་ཉིས་ ༼༡༣༥༽ ཚོགས་སུ་སྣང་བའི་སྒྲོ་བཏགས་དེ་མ་ཡིན་དགག་གི་གཞན་སེལ་གྱི་མཚན་ཉིད། འདི་ལ་ཤེས་བྱེད་འོག་ཏུ་འབྱུང་ངོ༌། །གཉིས་པ་ནི། མ་ཡིན་དགག་གི་གཞན་སེལ་དང༌། །དགག་པ་མེད་དང་མ་ཡིན་དགག །ཅེས་པའི་དངོས་བསྟན་གྱི་མ་ཡིན་དགག་གི་གཞན་སེལ་དང༌། སེལ་བའི་དགག་སྒྲུབ་གཉིས་ཀྱི་ཟླས་ཕྱེ་བའི་སེལ་བའི་སྒྲུབ་པ་དང༌། སེལ་ངོའི་མ་ཡིན་དགག་རྣམས་དོན་གཅིག མ་ཡིན་དགག་ཡིན་ན། དེའི་གཞན་སེལ་ཡིན་པས་མ་ཁྱབ་སྟེ། རྟོག་ངོ་ལ་མི་སྣང་བའི་བུམ་པ་མེད་པའི་ས་ཕྱོགས་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། གོང་གི་མཚན་ཉིད་དེའི་ཕྱིར་ཏེ། དགག་བྱ་བུམ་པ་ཚིག་ཟིན་ལ་བཅད་པ་གང་ཞིག ཆོས་གཞན་སྒྲུབ་པ་འཕེན་པ་ཡིན་པའི་ཕྱིར། ཕྱི་མ་གྲུབ་ཏེ། ས་ཕྱོགས་ཡིན་པའི་ཕྱིར། འདོད་ན། སེལ་ངོའི་མ་ཡིན་དགག་ཡིན་པར་ཐལ། འདོད་པའི་ཕྱིར། འདོད་ན།

མ་ཡིན་པར་ཐལ། སེལ་ངོར་མི་སྣང་བའི་མ་ཡིན་དགག་ཡིན་པའི་ཕྱིར་ཏེ། རྟོག་ངོ་ལ་མི་སྣང་བའི་མ་ཡིན་དགག་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། མ་གྲུབ་ན། དེ་དེ་ཡིན་པར་ཐལ། དེ་ཡོད་པའི་ཕྱིར་ཏེ། བུམ་པ་ཚད་མས་མ་དམིགས་པའི་ས་ཕྱོགས་འཛིན་པའི་དབང་མངོན་གྱི་སྣང་ཡུལ་དུ་གྱུར་པའི་ས་ཕྱོགས་ད་ལྟར་བ་དེ་རྟོག་པ་ལ་མི་སྣང་བའི་ ༼༡༣༦༽ ཕྱིར། གལ་ཏེ་རྗེས་སུ་སྐྱེས་པའི་སྤྱད་ཤེས་ལ་སྣང་བ་ཡིན་ནོ་སྙམ་ན། དེ་ཡང་མི་འཐད་དེ། སྤྱད་ཤེས་འདས་པ་དྲན་པ་ཡིན། །ཞེས་པས་དངོས་སུ་བཀག་པའི་ཕྱིར། །གསུམ་པ་དབྱེ་བ་ནི། དགག་བྱ་བཅད་ཚུལ་གྱི་སྒོ་ནས། ཡིན་པ་བཅད་པ་དང༌། ཡོད་པ་བཅད་པ་གཉིས་ལས། དང་པོ་ནི། བུམ་པ་མ་ཡིན་པའི་དངོས་པོའི་གཞན་སེལ་ལྟ་བུ་ཡིན་ཏེ། དེའི་རྟོག་ངོར་བུམ་པ་མ་ཡིན་པའི་དངོས་པོ་ཡིན་པས་དགག་སྒྲུབ་ཉིས་ཚོགས་སུ་ཡང་འགྱུར་བའི་ཕྱིར། གཉིས་པ་ནི། བུམ་པ་མེད་པའི་ས་ཕྱོགས་ཀྱི་གཞན་སེལ་ལྟ་བུ་ཡིན་ཏེ། དེའི་རྟོག་ངོར་བུམ་མེད་ཀྱི་ས་ཕྱོགས་ཡིན་པས་དགག་སྒྲུབ་ཉིས་ཚོགས་ཚང་བའི་ཕྱིར་ཏེ། དེ་སྐད་དུ། མེད་དགག་དང༌། མ་ཡིན་དགག་གི་མཚན་ཉིད་ངོས་འཛིན་པ་ན། རང་འགྲེལ་ལས། དཔེར་ན་བུམ་པ་མེད་པ་དང་བུམ་པ་མེད་པའི་ས་ཕྱོགས་ལྟ་བུ་དགག་པ་རྐྱང་པ་དང༌། དགག་སྒྲུབ་གཉིས་ཚོགས་པའོ། །ཞེས་གསུངས་པའི་ཕྱིར། ཁ་ཅིག་མ་ཡིན་དགག་ཡིན་ན། །དགག་སྒྲུབ་ཉིས་ཚོགས་པ་ཡིན་པས་ཁྱབ་པ་ཁས་ལེན་བཞིན་དུ། སེལ་བའི་སྒྲུབ་པ་ཀུན་མ་ཡིན་དགག་ཏུ་འཆད་པ་ཡང་ཅུང་ཟད་འགལ་ཏེ། ཤེས་བྱ་གཞལ་བྱ་ནམ་མཁའ་སོགས་ཆོས་ཅན། མ་ཡིན་དགག་ཡིན་པར་ཐལ། སེལ་བའི་སྒྲུབ་པ་ཡིན་པའི་ཕྱིར། འདོད་ན། དགག་སྒྲུབ་ཉིས་ཚོགས་པ་ཡིན་པར་ ༼༡༣༧༽ ཐལ། འདོད་པའི་ཕྱིར། འདོད་ན། མ་ཡིན་པར་ཐལ། ཁྱོད་ཀྱི་ཡ་གྱལ་དུ་གྱུར་པའི་དགག་པ་མེད་པའི་ཕྱིར། དེས་ན། སེལ་བའི་དགག་པས་ཟླས་ཕྱེ་བའི་སྒྲུབ་པ་དང་མ་ཡིན་དགག་དོན་གཅིག སེལ་བའི་སྒྲུབ་པས་ཟླས་ཕྱེ་བའི་དགག་པ་དང་མེད་དགག་དོན་གཅིག་སྟེ།

རང་འགྲེལ་ལས། དེས་ན་སེལ་བའི་དགག་སྒྲུབ་གཉིས་དང་མེད་དགག་མ་ཡིན་དགག་གཉིས་དོན་གཅིག་གོ །ཞེས་གསུངས་པའི་ཕྱིར། པཎ་ཆེན་ཤཱཀྱ་མཆོག་ལྡན་པས་མ་ཡིན་དགག་དགག་པ་མཚན་ཉིད་པར་འདོད་པ་ཡང་འགྲེལ་པ་འདི་དང་དངོས་སུ་འགལ་ཏེ། འགྲེལ་པ་འདིས་མ་ཡིན་དགག་སྒྲུབ་པ་ཡིན་པར་བསྟན་པའི་ཕྱིར། བཞི་པ་མེད་དགག་གི་གཞན་སེལ་ལ་ཡང་སྔར་ལྟར་གསུམ་ལས། དང་པོ་ནི། དགག་པ་སྒྲུབ་པ་སྤོང་བ་དང༌། །ཞེས་གསུངས་པ་ལྟར། དགག་བྱ་སྒྲུབ་པ་རྣམ་པར་བཅད་ནས་དགག་པ་ཁོ་ནར་སྣང་བའི་སྒྲོ་བཏགས་དེ་མེད་དགག་གི་གཞན་སེལ་གྱི་མཚན་ཉིད་ཡིན་ནོ། །གཉིས་པ་ནི། མེད་དགག་གི་གཞན་སེལ། སེལ་ངོའི་མེད་དགག སེལ་ངོའི་དགག་པ། དགག་པའི་གཞན་སེལ་རྣམས་དོན་གཅིག མེད་དགག་ལ་དེའི་གཞན་སེལ་གྱིས་མ་ཁྱབ་ཏེ། མེད་དགག་སྤྱི་དང༌། སེལ་ངོའི་མེད་དག་གི་ཁྱད་པར་ཕྱེ་དགོས་པའི་ ༼༡༣༨༽ ཕྱིར། གསུམ་པ་དབྱེ་བ་ནི། དགག་བྱ་ཡོད་མེད་ཀྱི་སྒོ་ནས་དབྱེ་ཚུལ་དངོས་མེད་ཀྱི་གཞན་སེལ་དང་ཁྱད་པར་མེད་དོ། །འོན་ཀྱང༌། འདི་གཉིས་དོན་གཅིག་ཏུ་འཁྲུལ་པར་མི་བྱ་སྟེ། མེད་དགག་གི་གཞན་སེལ་ལ་དངོས་མེད་ཀྱི་གཞན་སེལ་གྱིས་ཁྱབ་ཀྱང༌། དངོས་མེད་ཀྱི་གཞན་སེལ་ལ་མེད་དགག་གི་གཞན་སེལ་གྱིས་མ་ཁྱབ་པའི་ཕྱིར་ཏེ། ཤེས་བྱའི་གཞན་སེལ་སོགས་ཀྱིས་མ་ངེས་པའི་ཕྱིར། ཁ་ཅིག་མེད་དགག་གི་གཞན་སེལ་ཡིན་ན། གཞུང་གི་དངོས་བསྟན་གྱི་དངོས་མེད་ཀྱི་གཞན་སེལ་མ་ཡིན་པས་ཁྱབ་པར་བཞེད་པ་ཡང་མི་འཐད་དེ། དགག་བྱ་ཤེས་བྱ་ལ་སྲིད་མི་སྲིད་ཀྱི་གཞན་སེལ་གཉིས་པོ་དེ་མེད་དགག་གི་གཞན་སེལ་ཡིན་པ་ལ་སྙོན་འདིང་རྒྱུ་མེད་པའི་ཕྱིར་ཏེ། དེ་གཉིས་དགག་པའི་གཞན་སེལ་ཡིན་པའི་ཕྱིར། མ་གྲུབ་ན། སྒྲུབ་པའི་གཞན་སེལ་དུ་ཐལ་ལོ། །དེས་ན་གཞན་སེལ་ཡིན་ན། སྒྲུབ་པའི་གཞན་སེལ་དང༌། དགག་པའི་གཞན་སེལ་གང་རུང་ཡིན་པས་ཁྱབ། མ་ཡིན་དགག་གི་གཞན་སེལ་དང༌། མེད་དགག་གི་གཞན་སེལ་གང་རུང་ཡིན་པས་མ་ཁྱབ་ཏེ། བུམ་པའི་གཞན་སེལ་སོགས་དངོས་པོའི་གཞན་སེལ་ཕལ་ཆེ་བ་དང༌།

ཤེས་བྱའི་གཞན་སེལ་སོགས་དངོས་མེད་ཀྱི་གཞན་སེལ་འགའ་ཞིག་ཀྱང་གཉིས་པོ་ ༼༡༣༩༽ གང་རུང་དུ་མ་འདུས་པའི་ཕྱིར། གསུམ་པ་མཚན་གཞིའི་སྟེང་དུ་གནད་མ་ལུས་པ་གཏན་ལ་ཕབ་པ་ནི། ཤིང་དང་ཤིང་མ་ཡིན་གྱི་གཞན་སེལ་གཉིས་པོ་མཚན་གཞིར་བཟུང་ནས་སྔར་གྱི་རྣམ་གྲངས་དང་དབྱེ་བ་ཐམས་ཅད་གཏན་ལ་ཕབ་པར་བྱ་སྟེ། དེ་ཡང་ཤིང་གི་གཞན་སེལ་ཆོས་ཅན། རྣམ་དཔྱོད་ཅེས་བྱ་སྟེ། ཤིང་མིན་རྣམ་པར་བཅད་པ་ལ་ལྟོས་པའི་ཕྱིར། གཞན་སེལ་དང་སེལ་བ་ཞེས་བྱ་སྟེ། རྟོག་ངོར་ཤིང་གི་དངོས་འགལ་ཤིང་མིན་རྣམ་པར་སེལ་བའི་ཕྱིར། ལྡོག་པ་ཞེས་བྱ་སྟེ། རྟོག་ངོར་ཤིང་མིན་ལས་ལྡོག་པར་སྣང་བའི་ཕྱིར། སྤྱི་དང་སྤྱི་མཚན་ཞེས་བྱ་སྟེ། རྟོག་ངོར་ཤིང་གསལ་རྣམས་ལ་ཐུན་མོང་དུ་རྗེས་འགྲོ་བྱེད་པར་སྣང་བའི་ཕྱིར། བྱེ་བྲག་ཏུ་དངོས་པོའི་གཞན་སེལ་ཞེས་བྱ་སྟེ། རྟོག་ངོར་ཤིང་གི་དངོས་པོར་སྣང་བའི་ཕྱིར། སྒྲའི་གཞན་སེལ་ཞེས་ཀྱང་བྱ་སྟེ། རྗོད་བྱེད་སྒྲའི་དངོས་ཀྱི་བརྗོད་བྱ་ཡིན་པའི་ཕྱིར། བློའི་གཞན་སེལ་ཞེས་བྱ་སྟེ། རྟོག་པའི་སྣང་ཡུལ་ཡིན་པའི་ཕྱིར། ཤིང་འཛིན་མངོན་སུམ་གྱིས་དྲངས་ནས་སྐྱེས་པའི་ཤིང་འཛིན་རྟོག་པའི་དངོས་ཡུལ་ཡིན་ན། སྣང་བ་མངོན་གྱུར་ལ་ངེས་པའི་གཞན་སེལ་དང༌། ཤིང་འཛིན་རྟོག་པ་གཞན་གྱི་དངོས་ཡུལ་ཡིན་ན། ཤིང་གི་གཞན་སེལ་དེ་ལ་ ༼༡༤༠༽ མི་སྣང་བ་ལྐོག་གྱུར་ལ་ངེས་པའི་གཞན་སེལ་ཞེས་བྱ་སྟེ། ཡུལ་ཅན་རྗེས་དཔག་སོགས་ཀྱི་སྒོ་ནས་གཞན་སེལ་ཡང་གསུམ་དུ་འགྱུར་བའི་ཕྱིར། བསྒྲུབ་པའི་གཞན་སེལ་ཞེས་ཀྱང་བྱ་སྟེ། རྟོག་ངོར་སྒྲུབ་པར་སྣང་བའི་སྒྲོ་རྟགས་ཡིན་པའི་ཕྱིར། ཡང་ཤིང་མིན་གྱི་གཞན་སེལ་ཆོས་ཅན། རྣམ་དཔྱོད་ཡིན་ཏེ། རྟོག་ངོར་དགག་བྱ་ཤིང་རྣམ་པར་བཅད་པ་ལ་ལྟོས་པའི་ཕྱིར། གཞན་སེལ་དང༌། སེལ་བ་དང་ལྡོག་པ་ཡིན་ཏེ། རྟོག་ངོར་ཤིང་རྣམ་པར་བཅད་པའི་ཕྱིར་དང༌། ཤིང་ལས་ལྡོག་པ་སྣང་བའི་ཕྱིར། །དངོས་མེད་ཀྱི་གཞན་སེལ་དང༌། མེད་དགག་གི་གཞན་སེལ་ཞེས་བྱ་སྟེ།

རྟོག་ངོར་ཤིང་གི་དངོས་པོ་དང་སྒྲུབ་པ་རྣམ་པར་བཅད་ནས་ཤིང་མིན་དུ་སྣང་བའི་ཕྱིར། བྱེ་བྲག་ཏུ་དགག་བྱ་ཤེས་བྱ་ལ་སྲིད་པའི་གཞན་སེལ་ཡིན་ཏེ། གཞན་སེལ་གང་ཞིག ཁྱོད་ཀྱི་དགག་བྱ་ཤིང་ཡོད་པའི་ཕྱིར། ཤིང་དང་ཤིང་མིན་གྱི་གཞན་སེལ་དཔེར་མཚོན་ནས། གཞན་སེལ་གྱི་རྣམ་གཞག་ཤེས་བྱ་རབ་འབྱམས་ལ་ཁྱབ་པའི་ཚུལ་བློ་གྲོས་དང་ལྡན་པ་དག་གིས་རྟོགས་པར་བྱའོ། །སྒྲུབ་དང་སེལ་བས་འཇུག་ཚུལ་སྤྱིར་བསྟན་ནས། །སྒྲ་རྟོག་སེལ་བས་འཇུག་པའི་དངོས་ཡུལ་ལ། །འཛིན་སྟངས་སྒོ་ནས་དངོས་དང་དངོས་མེད་ཀྱི། །སེལ་བ་ ༼༡༤༡༽ གཉིས་སུ་གཞན་སེལ་ཆོས་ཀུན་འདུས། །ཞེས་བྱ་བ་བསྡུད་པའི་ཚིགས་སུ་བཅད་པའོ། །སྣང་བ་དང་སེལ་བའི་རྟོགས་ཚུལ་བསྟན་ཟིན་ཏོ།། །།རིགས་ལམ་མ་ལུས་བརྗོད་བྱ་རྗོད་བྱེད་ཀྱི། །རྟོགས་ཚུལ་རྡོ་རྗེའི་ཕྲེང་བ་གཅིག་ཉིད་དུ། །བསྡུས་ཏེ་སྟོན་མཁས་རྒྱལ་ཀུན་མཁྱེན་པ་ཡི། །རང་གཟུགས་ས་སྐྱའི་འཇམ་མགོན་རྒྱལ་གྱུར་ཅིག །གསུམ་པ་བརྗོད་བྱ་དང་རྗོད་བྱེད་ཀྱི་རྟོགས་ཚུལ་ལ། དགག་བཞག་སྤང་གསུམ་ལས། དང་པོ་ལ་གཉིས་ཏེ། རང་མཚན་ཁོ་ན་བརྗོད་བྱ་ཡིན་པ་དགག སྤྱི་ཁོ་ན་བརྗོད་བྱ་ཡིན་པ་དགག་པའོ། །དང་པོ་ལ་གཉིས་ཏེ། དོན་རང་མཚན་བརྗོད་བྱ་ཡིན་པ་དགག ཤེས་པ་རང་མཚན་བརྗོད་བྱ་ཡིན་པ་དགག་པའོ། །དང་པོ་ནི། བུམ་པ་ལ་སོགས་དོན་རང་མཚན། །བརྗོད་བྱ་ཡིན་ཞེས་འགའ་ཞིག་སྨྲ། །ཞེས་པ་ལྟར། མུ་སྟེགས་བརྡ་སྤྲོད་པ་ལ་སོགས་པ་དག །བུམ་པ་རང་མཚན་པ་དེ་བུམ་པ་ཞེས་པའི་སྒྲའི་དངོས་ཀྱི་བརྗོད་བྱ་ཡིན་ཏེ། བུམ་པ་འོན་ཅིག་ཅེས་བརྗོད་པ་ན་ཆུ་སྐྱོར་བའི་བྱ་བ་བྱེད་པ་དེ་ཉིད་ལེན་པའི་ཕྱིར། ཞེས་ཟེར་རོ། །དེ་ནི་མི་འཐད་དེ། རང་མཚན་ལ་བརྡའ་དངོས་སུ་སྦྱར་ན་བརྡ་མི་རྒན་པོས་རང་མཚན་རེ་རེ་བཞིན་དུ་སྦྱར་དགོས་པ་ལས་དེ་མི་ནུས་པའི་ཕྱིར་ཏེ། རང་མཚན་ཡུལ་ ༼༡༤༢༽ དུས་རྣམ་པ་སོ་སོར་ངེས་པ་ནི་མཐའ་ཡས་པའི་ཕྱིར། གལ་ཏེ་དོན་རང་མཚན་ལ་བརྡའ་སྦྱོར་ནུས་སུ་ཆུག་ནའང༌།

ཕྱིས་ཐ་སྙད་ཀྱི་ཚེ་དངོས་པོ་དེ་འོན་ཅིག་ཅེས་པ་ན། དང་པོ་བརྡའ་བརྟགས་པའི་དངོས་པོ་དེ་ཡུལ་དུས་རྣམ་པ་འཆོལ་བས་མི་རྙེད་དེ། རྣམ་འགྲེལ་ལས། སྒྲ་རྣམས་ཀྱིས་ནི་བརྡར་བརྟགས་སྟོན། །དེ་ནི་ཐ་སྙད་ཆེད་དུ་བྱས། །དེ་ཚེ་རང་གི་མཚན་ཉིད་མེད། །ཅེས་གསུངས་པའི་ཕྱིར། གཞན་ཡང་རང་མཚན་ཁོ་ན་བརྗོད་བྱ་ཡིན་ན། འདས་པ་དང་མ་འོངས་པ་བརྗོད་བྱ་མ་ཡིན་པར་ཐལ་ཏེ། འདས་པ་འགགས་ཟིན་པ་དང༌། མ་འོངས་པ་མ་སྐྱེས་པའི་ཕྱིར་ན་དངོས་པོར་མེད་པས་སོ། །འདི་དག་ནི་རང་མཚན་སོ་སོར་ངེས་པ་ནི། མཐའ་ཡས་ཕྱིར་ན་བརྡ་མི་ནུས། །ཐ་སྙད་བྱེད་པའི་ཚེ་ན་ཡང༌། །དང་པོའི་རང་མཚན་རྙེད་པར་དཀའ། །འདས་དང་མ་འོངས་བརྗོད་བྱ་མིན། །དེ་ལ་རང་མཚན་མེད་ཕྱིར་རོ། །ཞེས་པའི་དོན་ནོ། །གཞན་ཡང་བུམ་པ་ཞེས་པའི་སྒྲས་བུམ་པ་རང་མཚན་ཉིད་དངོས་སུ་བརྗོད་ན་བུམ་པ་མངོན་སུམ་དུ་རྟོགས་པའི་དབང་ཤེས་སྐྱེ་བ་ལ་བདག་རྐྱེན་མིག་དབང་སོགས་དགོས་མེད་དུ་འགྱུར་ཏེ། བུམ་པ་ཞེས་བརྗོད་པའི་སྒྲ་ཉིད་ཀྱིས་བུམ་པ་རང་མཚན་དངོས་སུ་རྟོགས་པའི་ཕྱིར་ཏེ། དེས་བུམ་པ་རང་ ༼༡༤༣༽ མཚན་དངོས་སུ་བརྗོད་པའི་ཕྱིར། འདི་ནི་རྣམ་འགྲེལ་ལས། དབང་སོགས་འབྲས་བཅས་ཉིད་ཕྱིར་རོ། །ཞེས་པའི་རིགས་པ་དེ་ཡིན་ནོ། །གཞན་ཡང་དོན་རང་མཚན་ཐམས་ཅད་མ་འདྲེས་པ་གསིལ་བུ་ཡིན་པས་དངོས་པོའི་འབྲེལ་པ་དོན་ལ་མེད་པའི་ཕྱིར་ན་དབང་ཤེས་ཀྱི་ཡུལ་གྱི་དོན་རང་མཚན་རྣམས་སྒྲའི་དངོས་ཀྱི་བརྗོད་བྱ་དང་རྗོད་བྱེད་མ་ཡིན་ཏེ། འབྲེལ་པ་དོན་ལ་མེད་པ་དེ་དབང་ཤེས་ལ་མི་སྣང་བས་དབང་ཤེས་ཀྱིས་འཛིན་མི་སྲིད་པའི་ཕྱིར། དེས་ན་དོན་འདིའི་རྗོད་བྱེད་མིང་འདི་ཡིན་ཞེས་རྟོག་པས་སྦྲེལ་བ་ནི་ཆོས་ཅན། ཁྱོད་གཞན་སེལ་གྱི་ཡུལ་ཅན་གྱིས་འགྲུབ་པ་ཡིན་གྱིས། དབང་ཤེས་ཀྱིས་མི་འགྲུབ་སྟེ། ཁྱོད་ངེས་པར་བྱེད་པ་ལ་སེམས་བྱུང་དཔྱོད་པ་ངེས་པར་དགོས་པ་ཡིན་པའི་ཕྱིར། ཡང་དང་པོ་བརྡའི་སྔ་རོལ་དུ་རྟོག་པས་དཔྱད་ནས།

ལྟོ་ལྡིར་ཞབས་ཞུམ་སོགས་ལ་བུམ་པ་ཞེས་བརྡ་བརྟགས་ཏེ། མིང་དོན་གྱི་འབྲེལ་པ་བྱེད་པའི་ཚེ་བུམ་པའི་རང་གི་མཚན་ཉིད་བསྟན་ཀྱང་རུང་མ་བསྟན་ཀྱང་རུང༌། བུམ་པ་ཞེས་པའི་བརྡ་ནི་ཆོས་ཅན། སྤྱི་ལ་དངོས་སུ་སྦྱོར་བར་བྱེད་པ་ཡིན་ཏེ། ཕྱིས་ཐ་སྙད་བྱེད་པའི་དུས་བུམ་པ་འོན་ཅིག་བརྗོད་པ་ན། ཆུ་སྐྱོར་བ་དེ་ལེན་པ་གོ་བའི་དོན་དུ་འདོགས་ 

༼༡༤༤༽ པའི་ཕྱིར་རོ། །གལ་ཏེ་དབང་ཤེས་ཀྱི་ཡུལ་ལ་སྒྲས་བརྡ་མ་སྦྱར་ཀྱང་དེས་སྒྲ་འདོན་འདྲེས་པ་སྟེ། མིང་དོན་གྱི་འབྲེལ་པ་འཛིན་པ་ཡིན་ནོ། །ཞེ་ན། འོ་ན་བུམ་པ་ཞེས་པའི་བརྡ་ཤེས་པ་མེད་ཀྱང༌། ལྟོ་ལྡིར་བ་མིག་ཤེས་ཀྱི་མཐོང་བ་ཙམ་གྱིས་དེ་བུམ་པར་རྟོགས་པར་འགྱུར་བར་ཐལ། བུམ་འཛིན་མིག་ཤེས་དེས་ལྟོ་ལྡིར་བ་དང་བུམ་པའི་མིང་དོན་གྱི་འབྲེལ་པ་འཛིན་པའི་ཕྱིར། ཡང་ཁོ་ན་རེ། མིག་སོགས་དབང་པོའི་སྒོར་རྗེས་སུ་འབྲང་བའི་ཡིད་ཤེས་དེ་མཐོང་སྦྱོར་འདྲེས་པ་འཛིན་པའི་ཕྱིར་ན་རྟོག་པ་ཡིན་ཀྱང་རྟོག་མེད་དང་འདྲ་བར་མངོན་སུམ་ཡིན་ཏེ། དེ་ལས་གཞན་དུ་ན། དོན་རང་མཚན་རྟོགས་པ་མི་སྲིད་པར་འགྱུར་བའི་ཕྱིར་ཏེ། རྟོག་པས་རང་མཚན་མི་འཛིན་མཐོང་བ་དབང་ཤེས་ཀྱི་སྤྱི་མི་འཛིན་པས་མཐོང་རྟོག་གཉིས་ཡུལ་ཐ་དད་དུ་འགྱུར་བའི་ཕྱིར་ཟེར་ལོ། །དེ་འགོག་པ་ནི། བུམ་གཟུགས་རང་མཚན་མཐོང་བའི་རྟོག་མེད་ཀྱི་ཤེས་པ་དང༌། བུམ་གཟུགས་རང་མཚན་ངེས་པའི་རྟོག་བཅས་ཀྱི་ཡིད་ཆོས་ཅན། གཅིག་མ་ཡིན་པར་ཐལ། ཁྱོད་གཉིས་ཐ་དད་ཡིན་ཡང་འཇུག་ཚུལ་གཅིག་ལ་གཅིག་ཅར་དུ་འཇུག་པའམ། རིམ་གྱིས་འཇུག་པར་འདོད་ནའང་འཇུག་པ་མྱུར་བས་རྒྱུན་མ་ཆད་པར་འབྱུང་བས་འཁྲུལ་གཞི་བྱས་ཏེ་བླུན་པོ་རིགས་པ་ཅན་པ་རྣམས་ཀྱི་ ༼༡༤༥༽ གཅིག་ཏུ་ཞེན་པ་ཡིན་པའི་ཕྱིར། འདིར་དྭོགས་པ་དཔྱོད་དགོས་པ་ལ། རིགས་པ་ཅན་པས་རྟོག་བཅས་དང་རྟོག་མེད་ཀྱི་གཞི་མཐུན་ཁས་ལེན་པར་ཐལ། བཤད་མ་ཐག་པའི་ཚིག་རྐང་དང་པོ་དང་བཞི་པ་སྦྲེལ་བས་རྟོག་བཅས་རྟོག་པ་མེད་པའི་ཡིད། བླུན་པོ་རྣམས་ཀྱི་གཅིག་ཏུ་ཞེན། །ཞེས་པ་ཞིག་འབྱུང་ཞིང༌། གཅིག་ཏུ་ཞེན་མཁན་གྱི་བླུན་པོ་ནི་རིགས་པ་ཅན་པ་ཡིན་པའི་ཕྱིར། འདོད་ན། འགལ་བ་གཞི་མཐུན་ཁས་ལེན་གྱི་གྲུབ་མཐའ་སྨྲ་བ་ཡོད་པར་འགྱུར་རོ། །ཡང་འདིའི་སྐབས་ཀྱི་རྟོག་པ་འདི་ཅི། མངོན་སུམ་གྱིས་དྲངས་པའི་ངེས་ཤེས་ཡིན་ནམ་རྗེས་དཔག་ཡིན། དང་པོ་ལྟར་ན།

མངོན་སུམ་གྱིས་དྲངས་པའི་ངེས་ཤེས་ལ་འཇུག་ཡུལ་ཡོད་པར་ཐལ་བ་དང༌། དེ་དང་དེ་འདྲེན་བྱེད་ཀྱི་མངོན་སུམ་ཡང་དུས་མཉམ་པར་འགྱུར་ཏེ། དེ་གཉིས་འཇུག་ཡུལ་གཅིག་ལ་གཅིག་ཆར་དུ་འཇུག་པའི་ཕྱིར་ཏེ། འཇུག་ཡུལ་གཅིག་ལ་གཅིག་ཅར་འཇུག་ཅེས་པ་ནི་རང་གི་འདོད་པ་དང༌། རིམ་བཞིན་འཇུག་ཀྱང་ཅེས་པ་ནི་རིགས་པ་ཅན་པའི་འདོད་པ་དང་བསྟུན་ནས་བཤད་པ་ཡིན་པའི་ཕྱིར། རྗེས་དཔག་ཡིན་ན། རིགས་པ་ཅན་པས་རྗེས་དཔག་དབང་ཤེས་སུ་འཁྲུལ་པའི་འཁྲུལ་རྒྱུ་ཡོད་པར་འགྱུར་ལ། དེ་འདོད་ན། རིགས་པ་ཅན་པས་རྗེས་དཔག་དབང་ ༼༡༤༦༽ ཤེས་སུ་འདོད་པར་འགྱུར་བ་ལས། དེ་མི་འདོད་པས་མི་འཐད་དོ། །ཡང་རྟོག་པ་མེད་པའི་ཡིད་ཅེས་པ་འདི་ཡིད་ཀྱི་མངོན་སུམ་ཡིན་ནམ་དབང་མངོན་ཡིན། དང་པོ་ལྟར་ན། གཞུང་འདི་དང༌། རྣམ་འགྲེལ་དུ་ཡང༌། རྟོག་བཅས་རྟོག་པ་མེད་པའི་ཡིད། །ཅེས་སོགས་ཚིགས་བཅད་འདི། རིགས་པ་ཅན་པས་དབང་ཤེས། རྟོག་བཅས་སུ་འདོད་པའི་འཁྲུལ་རྒྱུ་སྟོན་བྱེད་མ་ཡིན་པར་ཐལ། ཚིགས་བཅད་འདི་རིགས་པ་ཅན་པས་ཡིད་མངོན་རྟོག་བཅས་སུ་འདོད་པའི་འཁྲུལ་རྒྱུ་སྟོན་བྱེད་དུ་རིགས་པའི་ཕྱིར་ཏེ། རྟོག་པ་མེད་པའི་ཡིད་ཅེས་པའི་དངོས་བསྟན་གྱི་རྟོག་མེད་ཀྱི་ཡིད་དེ་ཡིད་མངོན་ཡིན་པའི་ཕྱིར། གཉིས་པ་ལྟར་དབང་མངོན་ཡིན་ནོ་ཞེ་ན། ཡིད་ཅེས་པའི་ཚིག་ཟིན་དང་འགལ་བར་འགྱུར་རོ་སྙམ་པའི་དོགས་པ་རྣམས་འཆར་རིགས་པ་ཡིན་ནོ། །དེ་ལ་དང་པོའི་ལན་ནི། རིགས་པ་ཅན་པས་རྟོག་བཅས་དང་རྟོག་མེད་ཀྱི་གཞི་མཐུན་ཚིག་ཟིན་ལ་ཁས་མི་ལེན་ཏེ། གྲུབ་མཐའ་ལ་ཞུགས་པའི་རྒོལ་བ་རྟོགས་ལྡན་ཡིན་པས། བདག་ཡོད་བདག་མེད་དང་རྟོག་བཅས་རྟོག་མེད་སོགས། །འགལ་བའི་རིགས་ཅན་ལ་གཞི་མཐུན་ཁས་ལེན་པ་མི་སྲིད་པའི་ཕྱིར། འདིར་རྟོག་བཅས་རྟོག་པ་མེད་པའི་ཡིད་ཅེས་བཤད་པ་ནི། མིག་སྒྱུ་ལ་ཆུར་འཛིན་པ་སོགས་དོན་གཞན་ལ་སྒྲོ་འདོགས་ ༼༡༤༧༽ པ་དང༌། བརྡ་རྟེན་ཅན་གྱི་རྟོག་པ་གཉིས་རིགས་པ་ཅན་པས་དབང་ཤེས་སུ་འཁྲུལ་ཞིང་དབང་ཤེས་སུ་འདོད་པས།

རྟོག་པ་དང་དབང་ཤེས་ཀྱི་གཞི་མཐུན་ཁས་བླངས་པ་དེ་ཉིད་ལ། སངས་རྒྱས་པས་དབང་ཤེས་ཡིན་ན་རྟོག་མེད་ཡིན་པས་ཁྱབ་པའི་གནད་ཀྱིས་རྟོག་པ་དང་རྟོག་མེད་ཀྱི་གཞི་མཐུན་ཁས་བླངས་པ་ལྟ་བུར་བྱས་ནས་བཤད་པ་ཡིན་ཏེ། རྟོག་པ་མེད་པའི་ཡིད་ཅེས་པ་དེ་རང་ལུགས་ལ་དབང་ཤེས་ཡིན་པའི་ཕྱིར་ན་རྟོག་མེད་ཡིན་ཀྱང༌། རིགས་པ་ཅན་པས་དབང་ཤེས་རྟོག་མེད་དུ་མི་འདོད་པའི་ཕྱིར། དོན་ལ་རིགས་པ་ཅན་པས་དབང་ཤེས་དང་རྟོག་པའི་གཞི་མཐུན་ཙམ་ཁས་བླངས་པ་ཡིན་ནོ། །གཉིས་པའི་ལན་ནི། འདིར་བསྟན་རྟོག་པ་དེ་མངོན་སུམ་གྱིས་དྲངས་པའི་ངེས་ཤེས་དང་རྗེས་དཔག་མ་ཡིན་ཏེ། འདིར་བསྟན་རྟོག་པ་དེ་རིགས་པ་ཅན་པས་དབང་ཤེས་སུ་འཁྲུལ་པའི་རྟོག་པ་ཡིན་ཞིང༌། ངེས་ཤེས་དང་རྗེས་དཔག་རིགས་པ་ཅན་པས་དབང་ཤེས་སུ་མི་འདོད་པའི་ཕྱིར། དེས་ན་སྔར་བཤད་པ་ལྟར་དོན་གཞན་ལ་སྒྲོ་འདོགས་ཀྱི་རྟོག་པ་སོགས་གཉིས་པོ་ཡིན་ཞིང༌། འཇུག་ཡུལ་གཅིག་ལ་ཞེས་པ་ཡང་དབང་ཤེས་མ་འཁྲུལ་བ་ལ་འཇུག་ཡུལ་ཡོད་པས་དེའི་འགྲོས་ཀྱིས་དེ་དང་དུས་མཉམ་པའི་མིག་སྒྱུ་ལ་ཆུ་འཛིན་གྱི་ ༼༡༤༨༽ རྟོག་པ་རང་ཡུལ་ལ་འཇུག་པ་ལ་ཡང༌། འཇུག་ཡུལ་ལ་འཇུག་པའི་སྒྲ་ཡང་པའི་དབང་དུ་བྱས་པ་ཡིན་ནོ། །གསུམ་པའི་ལན་ནི། འདིར་བསྟན་རྟོག་མེད་ཀྱི་ཡིད་ཡིད་མངོན་མ་ཡིན་ཀྱང་ཡིད་ཅེས་པའི་ཚིག་ཟིན་དང་མི་འགལ་ཏེ། དབང་པོའི་རྣམ་པར་ཤེས་པ་ཡིན་ན་ཡིད་ཡིན་དགོས་པའི་ཕྱིར། དེ་ཡན་གྱི་དོན་རང་མཚན་སྒྲའི་དངོས་ཀྱི་བརྗོད་བྱར་འདོད་པ་འགོག་པའི་སྐབས་སོང་ཞིང༌། འགོག་བྱེད་ཀྱི་རིགས་པ་ལ་རང་མཚན་སོ་སོར་ངེས་པ་ནི་ཞེས་པ་ནས། དབང་པོའི་སྒྲ་དང་འདྲེས་པའི་དོན། །འཛིན་ན་བརྡ་མེད་ཀྱང་རྟོགས་འགྱུར། །ཞེས་པའི་བར་གྱི་རིགས་པའི་རྣམ་གྲངས་བདུན་དང༌། དབང་པོའི་སྒོ་ལ་རྗེས་འབྲངས་ཡིད་ཅེས་སོགས་ཚིགས་བཅད་གཉིས་ཀྱི་རིགས་པ་ཅན་པས་རྟོག་པ་འགའ་ཞིག་དབང་ཤེས་སུ་འདོད་པའི་རྩོད་པ་རྩོད་ལན་བསྟན་པ་ཡིན་ནོ། །གཉིས་པ་ཤེས་པ་རང་མཚན་བརྗོད་བྱར་འདོད་པ་དགག་པ་ནི།

གལ་ཏེ་ཤེས་པ་རང་མཚན་སྒྲའི་དངོས་ཀྱི་བརྗོད་བྱ་ཡིན་ཏེ། དེ་ལ་བརྡའ་དངོས་སུ་སྦྱོར་བའི་ཕྱིར་ཞེ་ན་དེ་ཡང་མི་འཐད་དེ། སྔར་དོན་རང་མཚན་ལ་བརྗོད་པའི་སྐྱོན་རྣམས་འདི་ལ་ཡང་མཚུངས་པའི་ཕྱིར། འདིའི་ཕྱོགས་སྔ་མ་ཡང་སྔར་གྱི་མུ་སྟེགས་བརྡའ་སྤྲོད་པ་དེ་ཡིན་ཏེ། དེས་དོན་རང་མཚན་དང་ཤེས་པ་རང་མཚན་གཉིས་སྒྲའི་དངོས་ཀྱི་ ༼༡༤༩༽ བརྗོད་བྱར་ཁས་བླངས་པ་དེ་འགོག་པར་བཞེད་ནས། ཆོས་ཀྱི་རྗེས་གཞུང་འདི་དག་གསུངས་པའི་ཕྱིར། གཉིས་པ་སྤྱི་ཁོ་ན་བརྗོད་བྱར་འདོད་པ་དགག་པ་ལ་གཉིས་ཏེ། རིགས་སྤྱི་ཁོ་ན་བརྗོད་བྱ་ཡིན་པ་དགག་པ་དང༌། སྒྲ་དོན་གྱི་སྤྱི་ཁོ་ན་བརྗོད་བྱ་ཡིན་པ་དགག་པའོ། །དང་པོ་ནི། བྱེ་བྲག་པ་ན་རེ། རྗོད་བྱེད་ཀྱི་སྒྲས་གསལ་བ་དོན་རང་མཚན་དང༌། ཤེས་པ་རང་མཚན་དངོས་སུ་བརྗོད་ན་སྐྱོན་དེ་དག་ཡོད་ཀྱང༌། བུམ་པའི་སྤྱི་དངོས་སུ་བརྗོད་པ་ལ་སྐྱོན་མེད་དོ་ཅེ་ན། དེ་ཡང་མི་འཐད་དེ། སྤྱི་དངོས་པོ་བ་སྔར་བཀག་ཟིན་པ་ལྟར་དོན་ལ་མེད་ཅིང༌། ཡོད་དུ་ཆུག་ན་ཡང་བུམ་སྤྱི་དོན་བྱེད་མི་ནུས་པ་དེ་ལ་བརྡ་བྱས་ཀྱང༌། དོན་བྱེད་ནུས་པའི་བུམ་པ་རང་མཚན་པ་གོ་མི་ནུས་པའི་ཕྱིར། གལ་ཏེ་སྤྱི་རྐྱང་པ་ལ་བརྡ་མི་བྱེད་ཀྱང༌། སྤྱི་དང་འབྲེལ་བའི་རང་མཚན་ལ་བརྡ་བྱེད་དོ་ཅེ་ན། མི་འཐད་དེ། རང་མཚན་ལ་བརྡའ་དངོས་སུ་སྦྱོར་བ་འཐད་ན་སྤྱི་དང་འབྲེལ་བ་བསྣན་པ་ལ་དགོས་ནུས་མེད་པས་རང་མཚན་ཉིད་ལ་སྦྱོར་རིགས་ལ། རང་མཚན་ཉིད་ལ་བརྡའ་སྦྱོར་དངོས་སུ་མེད་ན་སྤྱི་དང་འབྲེལ་བ་བསྣན་ཀྱང་རང་མཚན་གོ་མི་ནུས་པའི་ཕྱིར། གལ་ཏེ་རང་མཚན་མཐའ་ཡས་པས་བརྡ་སྦྱོར་མི་ནུས་སོ་ཞེ་ན། འོ་ན་སྤྱི་དང་འབྲེལ་བའི་རང་མཚན་ ༼༡༥༠༽ ལ་ཡང་བརྡ་སྦྱོར་མི་ནུས་པ་མཚུངས་ཏེ། དེ་ཡང་མཐའ་ཡས་པའི་ཕྱིར་རོ། །གཉིས་པ་སྒྲ་དོན་བརྗོད་བྱར་འདོད་པ་དགག་པ་ནི། བོད་ཁ་ཅིག རྟོག་པའི་དངོས་ཡུལ་དུ་གྱུར་པའི་དོན་སྤྱི་ཁོ་ན་སྒྲ་ཡི་དངོས་ཀྱི་བརྗོད་བྱ་ཡིན་ཞེས་དང༌།

ཉན་ཐོས་བྱེ་བྲག་ཏུ་སྨྲ་བ་བུམ་པ་དང་སྣམ་བུ་ལ་སོགས་པའི་མིང་དང་མཚན་མར་གྱུར་པའི་ལྡན་མིན་འདུ་བྱེད་དེ་སྒྲའི་དངོས་ཀྱི་བརྗོད་བྱ་ཡིན་ཞེས་འདོད་དོ། །དེ་གཉིས་ཕྱོགས་གཅིག་ཏུ་དགག་པ་ནི། བུམ་པའི་དོན་སྤྱི་དང་བུམ་པའི་མིང་མཚན་ལྡན་མིན་འདུ་བྱེད་ཆོས་ཅན། ཁྱོད་ལ་བརྡ་སྦྱར་བས་བུམ་པ་རང་མཚན་རྟོགས་པར་མི་འགྱུར་ཏེ། ཁྱོད་དང་བུམ་པ་རང་མཚན་ལ་འབྲེལ་པ་མེད་པའི་ཕྱིར། དཔེར་ན་བུམ་པ་ཞེས་བརྗོད་པ་ལས་འབྲེལ་མེད་ཀྱི་བ་གླང་མི་རྟོགས་པ་བཞིན་ནོ། །གལ་ཏེ་བུམ་པ་རང་མཚན་པ་དང་ལྡན་མིན་འདུ་བྱེད་ལ་འབྲེལ་པ་མེད་ཀྱང༌། བུམ་པ་དང་བུམ་པའི་མིང་མཚན་ལྟོ་ལྡིར་ཞབས་ཞུམ་དུ་རྣམ་པ་འདྲ་བ་ལ་འཁྲུལ་ནས་བུམ་པ་རང་མཚན་ལ་འཇུག་ཅིང་གོ་ནུས་པ་ཡིན་ནོ་ཞེ་ན། འོ་ན་བུམ་པ་དང་བུམ་པའི་མིང་མཚན་ལྡན་མིན་འདུ་བྱེད་ཡུལ་དུས་རེས་འགའ་འཁྲུལ་གྱིས་ཡུལ་དུས་ཀུན་ཏུ་འཁྲུལ་པ་མ་ཡིན་པར་ཐལ། འདྲ་བས་འཁྲུལ་པའི་ཕྱིར་ནའོ། །དེ་ལྟར་ཐལ་བ་ ༼༡༥༡༽ ལ་འདོད་ནུས་པ་མིན་ཏེ། བུམ་པའི་མིང་མཚན་ལྡན་མིན་འདུ་བྱེད་འདི་ནི་བུམ་པ་ལ་རྟག་ཏུ་འཁྲུལ་པར་འགྱུར་བའི་ཕྱིར་ཏེ། བུམ་པ་འོན་ཅིག་ཅེས་བརྗོད་པ་ནི། བུམ་པ་རང་མཚན་པ་ཉིད་ལེན་པ་ལ་འཇུག་གི བུམ་པའི་མིང་མཚན་ལྡན་མིན་འདུ་བྱེད་ལེན་པ་ལ་འཇུག་པ་མ་མཐོང་བས་སོ། །དེས་ན་འདྲ་བས་སྒོ་ནས་འཁྲུལ་པར་མི་འཐད་པ་ཡིན་ནོ། །གཞུང་འདི་དག་གིས་རིགས་སྤྱི་དང་དོན་སྤྱི་ལ་བརྡ་དངོས་སུ་སྦྱོར་བ་དང༌། སྒྲའི་དངོས་ཀྱི་བརྗོད་བྱ་ཡིན་པ་བཀག་པ་ལྟར་སྣང་བ་ནི་གསལ་བ་དང༌། རྫས་གཞན་པའི་རིགས་སྤྱི་དངོས་པོ་བ་དང༌། བུམ་པ་དང་འབྲེལ་མེད་རྫས་གཞན་གྱི་དོན་སྤྱི་རྣམས་སྒྲའི་དངོས་ཀྱི་བརྗོད་བྱ་ཡིན་པ་བཀག་པ་ཡིན་གྱི། རང་ཉིད་འདོད་པའི་བུམ་པའི་རིགས་སྤྱི་དང་དོན་སྤྱི་སྒྲའི་དངོས་ཀྱི་བརྗོད་བྱ་ཡིན་པ་འགོག་པ་ནི་མ་ཡིན་ཏེ། དེ་བཀག་ན་སྒྲའི་དངོས་ཀྱི་བརྗོད་བྱའི་མཚན་གཞི་མི་སྙེད་པར་འགྱུར་བ་དང༌།

རང་གི་གཞུང་ལས་ཀྱང༌། དང་པོ་འབྲེལ་པ་བྱེད་པའི་ཚེ། །རང་གི་མཚན་ཉིད་བསྟན་ན་ཡང༌། །བརྡ་ནི་སྤྱི་ལ་སྦྱོར་བྱེད་དེ། །ཞེས་བུམ་སྤྱི་དེ་བུམ་པ་ཞེས་པའི་བརྡ་དངོས་སུ་སྦྱར་ཡུལ་དུ་བཤད་པ་དང་སྔ་ཕྱི་འགལ་བར་འགྱུར་བས་སོ། །སྤྱི་དངོས་པོ་བ་རྣམས་བརྗོད་བྱ་ཡིན་པ་ ༼༡༥༢༽ འགོག་བྱེད་ལ་སྦྱར་བ་ནི་སྐྱོགས་བཤད་ཙམ་མ་ཡིན་པར་དོན་ལ་ཞུགས་པ་ཡིན་ཏེ། གཞུང་ཉིད་ལས། དོན་ལ་སྤྱི་མེད་ཡོད་ན་ཡང༌། །ཞེས་དང༌། བུམ་པ་ཞེས་ནི་བརྗོད་པ་ལས། །འབྲེལ་མེད་བ་གླང་མི་རྟོགས་ཤིང༌། །ཞེས་དང༌། འོག་ཏུ་རྩོད་སྤོང་གི་སྐབས་སུ་ཡང༌། སེལ་བའི་སྤྱི་ལ་བརྡ་སྦྱོར་ན། །ལྡན་པ་མིན་དང་མཚུངས་ཤེ་ན། །དོན་སྤྱི་གལ་ཏེ་རྫས་གྲུབ་ན། །ཁྱད་བདེན་འོན་ཀྱང་དངོས་མེད་ཡིན། །ཞེས་གསུངས་པའི་ཕྱིར། གཉིས་པ་རང་ལུགས་བཞག་པ་ལ། མཚན་ཉིད། དབྱེ་བ། དེའི་དོན་ངེས་པར་བྱ་བ་དང་གསུམ། དང་པོ་ནི། རྗོད་བྱེད་ཀྱི་བརྡ་ལས་གོ་བར་བྱ་བའི་དོན་དེ་བརྗོད་བྱའི་མཚན་ཉིད། རང་གི་བརྗོད་དོན་གོ་བར་བྱེད་པའི་བརྡ་དེ་བརྗོད་བྱེད་ཀྱི་མཚན་ཉིད་ཡིན་ཏེ། བརྡ་ལས་གོ་བྱ་གོ་བྱེད་ཡིན། །ཞེས་གསུངས་པའི་ཕྱིར། ཁ་ཅིག དོན་དེ་གོ་བར་བྱེད་པའི་བརྡ་ཡིན་ན། །སྤྱིར་རྗོད་བྱེད་ཡིན་པས་ཁྱབ། དོན་དེའི་རྗོད་བྱེད་ཡིན་པས་ཁྱབ་ཟེར་བ་མི་འཐད་དེ། དང་པོ་ལ། ལུས་ཀྱི་རིག་བྱེད་དུ་གྱུར་པའི་བརྡ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དོན་དེ་གོ་བར་བྱེད་པའི་ལུས་བརྡ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། མ་གྲུབ་ན། དེར་ཐལ། དེ་ཡོད་པའི་ཕྱིར་ཏེ། སྒྲ་མེད་ལུས་ཀྱི་རྣམ་འགྱུར་གྱི་བརྡ་ཡོད་པའི་ཕྱིར་ཏེ། ༼༡༥༣༽ སྒྲ་མེད་ལུས་ཀྱི་རྣམ་འགྱུར་གྱི་སྒོ་ནས་ཆོས་སྟོན་པའི་བརྡ་ཡོད་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་རྗོད་བྱེད་མ་ཡིན་པར་ཐལ། ཁྱོད་ལུས་ཀྱི་རིག་བྱེད་ཙམ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་ལ། སྐྱེས་བུ་འགའ་ཞིག་ལ་ལམ་སྟོན་པའི་ཆེད་དུ།

མཛུབ་མོས་བརྡ་ཙམ་བྱེད་པའི་ལུས་ཀྱི་རིག་བྱེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། སྐྱེས་བུ་འགལ་ལ་ལམ་རྒྱུས་གོ་བར་བྱེད་པའི་བརྡ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་མི་ནུས་ཏེ། ལུས་བརྡ་ཙམ་ཡིན་པའི་ཕྱིར། དེས་ན་བརྡ་ལས་ཞེས་པས་དངོས་བསྟན་གྱི་བརྡ་ཡིན་ན། རྗོད་བྱེད་ཀྱི་བརྡ་ཡིན་པས་ཁྱབ་པ་ཡིན་ནོ། །གཉིས་པ་ལ་གཉིས་ཏེ། བརྗོད་བྱ་དང་རྗོད་བྱེད་ཐུན་མོང་དུ་དབྱེ་བ་དང༌། རྗོད་བྱེད་ཀྱི་ཐུན་མོང་མ་ཡིན་པའི་དབྱེ་བའོ། །དང་པོ་ནི། བུམ་པ་ཞེས་པའི་སྒྲས་བུམ་པ་བརྗོད་པ་ལྟ་བུ་ལ་མཚོན་ན། འཆད་དུས་དང་འཇུག་དུས་གཉིས། དང་པོ་ལ། དངོས་ཀྱི་བརྗོད་བྱ་རྗོད་བྱེད་གཉིས། །ཞེན་པའི་བརྗོད་བྱ་རྗོད་བྱེད་གཉིས། །དངོས་ཀྱི་བརྗོད་བྱ་ནི་བུམ་པའི་དོན་སྤྱི་ལྟ་བུ་དང༌། དངོས་ཀྱི་རྗོད་བྱེད་ནི་བུམ་པ་ཞེས་བརྗོད་པའི་སྒྲ་སྤྱི་ལྟ་བུ་དང༌། ཞེན་པའི་བརྗོད་བྱ་ནི། བུམ་པ་རང་མཚན་པ་ལྟ་བུ་དང༌། ཞེན་པའི་ ༼༡༥༤༽ རྗོད་བྱེད་ནི་བུམ་པ་ཞེས་བརྗོད་པའི་སྒྲའི་ཆ་ཤས་སུ་གྱུར་པའི་སྒྲ་རང་མཚན་པ་ལྟ་བུ་ཡིན་ཏེ། དེ་སྐད་དུ། འཆད་དང་འཇུག་པའི་གང་ཟག་གི །དབྱེ་བས་གཉིས་གཉིས་རྣམ་པ་བཞི། །འཆད་ཚེ་རྣམ་པར་ཕྱེ་བས་མཁས། །ཞེས་དང༌། དེའི་འགྲེལ་པར། འཆད་པའི་ཚེ་སྒྲའི་དངོས་ཀྱི་བརྗོད་བྱ་སྒྲ་དོན་དང༌། ཞེན་པའི་བརྗོད་བྱ་དོན་རང་མཚན་ཡིན་ལ། དངོས་ཀྱི་རྗོད་བྱེད་སྒྲ་སྤྱི་དང༌། ཞེན་པའི་རྗོད་བྱེད་སྒྲ་རང་གི་མཚན་ཉིད་ཡིན་ནོ་ཞེས་རྣམ་པར་དབྱེ་བ་ཤེས་ན་གནས་ལུགས་ལ་མཁས་པར་འགྱུར་རོ། །ཞེས་གསུངས་པའི་ཕྱིར། འཇུག་དུས་ཀྱི་བརྗོད་བྱ་ལ། དངོས་ཀྱི་བརྗོད་བྱ་དང་ཞེན་པའི་བརྗོད་བྱ་གཉིས་སུ་མེད་དེ། འཇུག་དུས་ནི་སོང་ཚོད་ཀྱི་དབང་དུ་བྱས་པ་ཡིན་པས། འཇུག་དུས་ཀྱི་ཞེན་པའི་བརྗོད་བྱ་མེད་པའི་ཕྱིར་ཏེ། འཇུག་དུས་ཀྱི་བརྗོད་བྱ་ཡིན་ན། གཞན་སེལ་ཡིན་དགོས་པའི་ཕྱིར། མཚན་གཞི་ནི། བུམ་པའི་དོན་སྤྱི་ལ་བུམ་པར་འཁྲུལ་པའི་གནས་སྐབས་ཀྱི་བུམ་པའམ།

སེལ་ངོའི་བུམ་པ་ལྟ་བུ་དེ་བུམ་པ་ཞེས་བརྗོད་པའི་སྒྲའི་འཇུག་དུས་ཀྱི་བརྗོད་བྱ་ཡིན་ཏེ། འཇུག་ཚེ་གཅིག་ཏུ་འཁྲུལ་པས་ཐོབ་ཅེས་དང༌། འགྲེལ་པར་འཇུག་པའི་ཚེ། རང་མཚན་དང་སྤྱི་སོ་སོར་མ་ཕྱེ་བར་གཅིག་ཏུ་འཁྲུལ་པ་ལ་བརྡ་སྦྱར་བས་ཐ་སྙད་ཀྱི་ཚེ་དོན་ ༼༡༥༥༽ རང་མཚན་ཐོབ་པ་ཡིན་ནོ། །ཞེས་གསུངས་པའི་ཕྱིར། དེ་བཞིན་དུ་འཇུག་དུས་ཀྱི་རྗོད་བྱེད་ལ་ཡང་དངོས་དང་ཞེན་པ་གཉིས་སུ་མེད་དེ། འཇུག་དུས་ཀྱི་རྗོད་བྱེད་ཡིན་ན་སྒྲ་སྤྱི་ཡིན་པས་ཁྱབ་པའི་ཕྱིར། མཚན་གཞི་ནི་བུམ་པའི་སྒྲ་སྤྱི་དང་དེའི་ཆ་ཤས་ཀྱི་སྒྲ་རང་མཚན་པ་གཉིས་གཅིག་ཏུ་འཁྲུལ་པའི་གནས་སྐབས་ཀྱི་སྒྲ་དེ་འཇུག་དུས་ཀྱི་བུམ་པའི་རྗོད་བྱེད་ཡིན་པ་ལྟ་བུའོ། །དེས་ན་འཇུག་དུས་ཀྱི་བརྗོད་བྱ་རྗོད་བྱེད་གང་རུང་ཡིན་ན། འཆད་དུས་ཀྱི་གང་རུང་ཡིན་པས་ཁྱབ་ལ། འཆད་དུས་ཀྱི་དེ་གང་རུང་ཡིན་ན། འཇུག་དུས་ཀྱི་དེ་གང་རུང་ཡིན་པས་མ་ཁྱབ་ཏེ། ཞེན་པའི་བརྗོད་བྱ་རྗོད་བྱེད་ཀྱིས་མ་ངེས་པའི་ཕྱིར། ལུགས་འདི་ལ་སྒྲ་མཚན་ཉིད་པ་ནི་རྗོད་བྱེད་མ་ཡིན་ཏེ། སྒྲ་མཚན་ཉིད་པས་བརྗོད་བྱ་མི་བརྗོད་པའི་ཕྱིར། བེམ་པོ་ཡིན་ན་ཁྱོད་ཀྱི་བརྗོད་བྱ་མེད་པས་ཁྱབ་པའི་ཕྱིར། ཞེན་པའི་རྗོད་བྱེད་ཡིན་ན་ཡང༌། །རྗོད་བྱེད་མ་ཡིན་པས་ཁྱབ་སྟེ། །ཞེན་པའི་རྗོད་བྱེད་ཡིན་ན། སྒྲ་རང་མཚན་པ་ཡིན་དགོས་པའི་ཕྱིར། དེ་ལྟར་ན་ཁྱོད་རྗོད་བྱེད་ཀྱི་སྒྲ་དེའི་ཞེན་པའི་བརྗོད་བྱ་ཡིན་ན། རྗོད་བྱེད་ཀྱི་སྒྲ་དེ་ཁྱོད་ཀྱི་ཞེན་པའི་བརྗོད་བྱེད་ཡིན་པས་མ་ཁྱབ། ཁྱོད་ཞེན་པའི་རྗོད་བྱེད་ཡིན་ན། ཁྱོད་ཀྱི་ཞེན་པའི་བརྗོད་བྱ་ཡོད་པས་མ་ 

༼༡༥༦༽ ཁྱབ་སྟེ། དང་པོ་ལ། བུམ་པ་རང་མཚན་པ་ཆོས་ཅན། བུམ་པ་ཞེས་བརྗོད་པའི་སྒྲ་དེ་ཁྱོད་ཀྱི་ཞེན་པའི་རྗོད་བྱེད་ཡིན་པར་ཐལ། ཁྱོད་དེའི་ཞེན་པའི་བརྗོད་བྱ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། དེའི་ཞེན་པའི་བརྗོད་བྱ་ངོས་འཛིན་རིགས་པའི་ཕྱིར། རྩ་བར་འདོད་ན། བུམ་པ་ཞེས་བརྗོད་པའི་སྒྲ་ཆོས་ཅན། བུམ་པ་རང་མཚན་པའི་ཞེན་པའི་རྗོད་བྱེད་མིན་པར་ཐལ། ཁྱོད་ཞེན་པའི་རྗོད་བྱེད་མ་ཡིན་པའི་ཕྱིར་ཏེ། ཁྱོད་སྤྱི་མཚན་ཡིན་པའི་ཕྱིར་ཏེ། རྗོད་བྱེད་ཀྱི་སྒྲ་ཡིན་པའི་ཕྱིར། མ་ཁྱབ་ནི། མིང་ཚིག་ཡི་གེ་རྣམས་ཀྱང་རང་མཚན་དུ་ཁས་ལེན་དགོས་པས། འཇམ་དབྱངས་ཀྱི་གཞུང་དང་འགལ་ལོ། །གཞན་ཡང༌། རྗོད་བྱེད་ཀྱི་སྒྲ་ཡིན་ན། ཁྱོད་ཀྱི་ཞེན་པའི་བརྗོད་བྱ་མེད་པས་ཁྱབ་པར་ཐལ། ཁྱོད་ཀྱི་དམ་བཅའ་དང་པོ་དེ་འཐད་པ་གང་ཞིག རྗོད་བྱེད་ཀྱི་སྒྲ་ཡིན་ན། ཞེན་པའི་རྗོད་བྱེད་མ་ཡིན་དགོས་པའི་ཕྱིར། འདོད་ན། ཡལ་ག་ལོ་མ་དང་ལྡན་པ་ལ་དམིགས་ནས་ཤིང་ཞེས་བརྗོད་པའི་སྒྲ་དེ་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན། དེ་ཆོས་ཅན། ཁྱོད་ཀྱི་ཞེན་པའི་བརྗོད་བྱ་ཡོད་པར་ཐལ། རྣམ་འགྲེལ་གྱི་དངོས་བསྟན་གྱི་རིགས་བརྗོད་ཀྱི་སྒྲ་ཡིན་པའི་ཕྱིར། ཁྱབ་སྟེ། སྡེ་བདུན་རབ་གསལ་ལས། རིགས་ ༼༡༥༧༽ བརྗོད་ཀྱི་སྒྲའི་མཚན་ཉིད་དུ། རང་གི་ཞེན་པའི་བརྗོད་བྱ་དེའི་ཁྱད་ཆོས་སོ་སོ་བ་བརྗོད་བྱར་སྟོན་པའི་སྒྲ་དེ་རྣམ་འགྲེལ་ཀྱི་དངོས་བསྟན་ལ་དགོངས་ཞིང་འཐད་པའི་ཕྱིར། གཉིས་པ་ལ། བུམ་པ་ཞེས་པའི་སྒྲའི་ཆ་ཤས་སུ་གྱུར་པའི་སྒྲ་རང་མཚན་པ་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན། དེ་ཆོས་ཅན། ཁྱོད་ཀྱི་ཞེན་པའི་བརྗོད་བྱ་མེད་པར་ཐལ། ཁྱོད་ཀྱི་བརྗོད་བྱ་མེད་པའི་ཕྱིར་ཏེ། ཁྱོད་རྗོད་བྱེད་མིན་པའི་ཕྱིར་ཏེ། ཁྱོད་ཡི་གེ་དང་མིང་དང་ཚིག་དང་ངག་ཚིག་གཉིས་ཀྱི་སྒྲས་ཕྱེ་བའི་ངག་གང་ཡང་མ་ཡིན་པའི་ཕྱིར། གཏན་ཚིགས་གྲུབ་སྟེ། དེ་རྣམས་ནི་རེ་རེ་ནས་སྒྲ་སྤྱི་དང༌།

ཁྱོད་ནི་སྒྲ་རང་མཚན་པ་ཡིན་པའི་ཕྱིར། ནམ་མཁའ་སོགས་དངོས་མེད་བརྗོད་པའི་སྒྲ་ཐམས་ཅད་ལ་ཞེན་པའི་བརྗོད་བྱ་མེད་དེ། རྗོད་བྱེད་སྒྲའི་ཞེན་པའི་བརྗོད་བྱ་ཡིན་ན་རང་མཚན་ཡིན་དགོས་པའི་ཕྱིར་ཏེ། ཞེན་པའི་བརྗོད་བྱ་རང་མཚན་ཡིན། །ཞེས་གསུངས་པའི་ཕྱིར། དངོས་ཀྱི་བརྗོད་བྱ་ནི་རྗོད་བྱེད་ཀྱི་སྒྲ་ཐམས་ཅད་ཡོད་པ་ཡིན་ཏེ། བདག་མེད་ཡིན་ན་ཁྱོད་ཀྱི་དོན་སྤྱི་དེ་ཁྱོད་ཞེས་བརྗོད་པའི་སྒྲའི་དངོས་ཀྱི་བརྗོད་བྱ་ཡིན་པས་ཁྱབ་པའི་ཕྱིར་ཏེ། བདག་མེད་ཡིན་ན་ཁྱོད་ཀྱི་དོན་སྤྱི་ཁྱོད་ཀྱི་ ༼༡༥༨༽ རྟོག་པའི་དངོས་ཡུལ་ཡིན་པས་ཁྱབ་པའི་ཕྱིར། གནད་དེས་ན། རི་བོང་རྭའི་དོན་སྤྱི་དེ་རི་བོང་རྭ་ཞེས་བརྗོད་པས་སྒྲའི་དངོས་ཀྱི་བརྗོད་བྱ་ཡིན་ཞིང༌། རྗོད་བྱེད་སྒྲ་ཡི་དངོས་ཀྱི་བརྗོད་བྱ་ཡིན་ན། དངོས་མེད་དང་སྤྱི་མཚན་ཡིན་པས་ཁྱབ། དེའི་ཞེན་པའི་བརྗོད་བྱ་ཡིན་ན། རང་མཚན་དང་དངོས་པོ་ཡིན་པས་ཁྱབ་པ་ཡིན་ཏེ། སྒྲའི་དངོས་ཀྱི་བརྗོད་བྱ་མེད། །ཞེན་པའི་བརྗོད་བྱ་རང་མཚན་ཡིན། །འབྲེལ་པ་འཁྲུལ་པས་བྱས་ན་ཡང༌། །འཇུག་པའི་སྐྱེས་བུ་བསླུ་བ་མེད། །ཅེས་དང༌། དོན་དང་ཤེས་པ་རང་མཚན་ཡིན། །སྤྱི་འདོད་དངོས་པོ་མེད་པ་ཡིན། །ཞེས་གསུངས་པའི་ཕྱིར། ཡང་གཞུང་ལས། མེད་ཕྱིར་སེལ་བ་ཡུལ་མེད་ཅེས། །ཤེས་ན་བརྗོད་བྱ་རྗོད་བྱེད་མེད། །ཅེས་དང༌། འགྲེལ་པར། སྒྲའི་དངོས་ཀྱི་ཞེས་ཚིག་གི་ལྷག་མར་སྦྱར་རོ། །ཞེས་གསུངས་པས། སྒྲའི་དངོས་ཀྱི་རྗོད་བྱེད་ཡིན་ན་ཡང༌། དངོས་མེད་ཡིན་པས་ཁྱབ་པ་བསྟན་པས། དེའི་ཞེན་པའི་རྗོད་བྱེད་ཡིན་ན་རང་མཚན་ཡིན་པས་ཁྱབ་པ་གཞིར་བཞག་པས་ན། བརྗོད་བྱ་རྗོད་བྱེད་ཀྱི་དོན་མཐའ་དག་རྡོ་རྗེའི་ཚིག་གི་སྒོ་ནས་བསྡུས་ཏེ་སྟོན་པ་ལ། ཀུན་མཁྱེན་ཆེན་པོས། དངོས་ཀྱི་བརྗོད་བྱ་རྗོད་བྱེད་དངོས་པོར་མེད། །ཞེན་པའི་བརྗོད་བྱ་རྗོད་བྱེད་རང་མཚན་ཡིན། ། ༼༡༥༩༽ དེ་ཡང་འཆད་དུས་ཡིན་གྱིས་འཇུག་པའི་ཚེ། །གཅིག་ཏུ་འཁྲུལ་ནས་ཞུགས་པས་རང་མཚན་ཐོབ། །ཅེས་གསུངས་པ་ཡིན་ནོ། །གཉིས་པ་ལ་གསུམ་སྟེ།

ངོ་བོའི་སྒོ་ནས་དབྱེ་བ། ཡུལ་གྱི་སྒོ་ནས་དབྱེ་བ། བྱེད་ལས་ཀྱི་སྒོ་ནས་དབྱེ་བའོ། །དང་པོ་ནི། རང་གི་ངོ་བོའི་སྒོ་ནས་བརྗོད་དོན་མི་སྟོན་པར་རྗོད་བྱེད་མིང་ཚིག་གཉིས་ཀྱི་གཞིར་གྱུར་པའི་སྒྲ་སྤྱི་དེ་ཡི་གེའི་མཚན་ཉིད་ཡིན་ཏེ། མཁས་འཇུག་ལས། དངོས་སུ་བརྗོད་འདོད་མི་སྟོན་ཅིང༌། །བརྗོད་པ་ཀུན་གྱི་གཞིར་གྱུར་པ། །ཡི་གེ་ཞེས་བཤད་ཅེས་དང༌། དེའི་འགྲེལ་པར། ཡི་གེའི་མཚན་ཉིད་ནི་དོན་མི་སྟོན་པའི་སྒྲ་སྤྱི་སྣང་བ་ཞེས་བྱ་བ་ཡིན་ལ་ཞེས་གསུངས་པའི་ཕྱིར། དེ་ཡང་ཡི་གེ་རང་གི་ངོ་བོའི་སྒོ་ནས་སམ། རང་ལྡོག་ནས་དོན་མི་སྟོན་པ་ཡིན་གྱིས། རྣམ་དབྱེ་དང་བརྗོད་འདོད་ཀྱི་སྒོ་ནས་དོན་སྟོན་པ་ཡིན་ཏེ། ཡི་གེས་དོན་ཡེ་མི་སྟོན་ན་དེ་རྗོད་བྱེད་མ་ཡིན་པར་ཐལ་བའི་ཕྱིར་རོ། །དེ་སྐད་དུ། མཁས་འཇུག་ལས། རྣམ་དབྱེའམ། བརྗོད་འདོད་ཀྱི་སྒོ་ནས་གོ་བ་ཡིན་གྱིས། ཡི་གེའི་ལྡོག་པས་གོ་བ་མ་ཡིན་ཏེ། ཞེས་གསུངས་སོ། །ཁ་ཅིག་ཡི་གེ་གཟུགས་སུ་གྲུབ་ཅེས་དང༌། ཡི་གེ་སྒྲ་རང་མཚན་པ་ཡིན་ཟེར་བ་སོགས་ནི་མི་འཐད་ ༼༡༦༠༽ དེ། མཚན་ཉིད་ཀྱི་ཟུར་དུ་སྒྲ་སྤྱི་སྨོས་པས་ཡི་གེ་ཡིན་ན་སྤྱི་མཚན་ཡིན་པས་ཁྱབ་པ་བསྟན་པའི་ཕྱིར། དེའི་ཆ་ཤས་སུ་གྱུར་པའི་སྒྲའི་སྐད་ཅིག་མ་ནི་དུ་མ་ཡོད་ད།ེ དེ་རང་གི་ཆ་ཤས་སུ་གྱུར་པའི་སྒྲའི་སྐད་ཅིག་མ་དུ་མ་ཚོགས་པའི་བཏགས་ཡོད་ཡིན་པའི་ཕྱིར་དང༌། ཡི་གེའི་ཆ་ཤས་སུ་གྱུར་པའི་སྒྲའི་སྐད་ཅིག་མ་རྣམས་སྐྱེས་བུའི་ཀུན་སློང་གི་ཤེས་པ་ལས་སྐྱེ་བས། ཆ་ཤས་ཀྱི་སྒྲ་རང་མཚན་པ་དང་སྐྱེས་བུའི་ཤེས་པ་ནི་རྒྱུ་འབྲས་ཉིད་དུ་གྲུབ་པའི་ཕྱིར་ཏེ། རྣམ་འགྲེལ་ལས། སྐྱེས་བུ་དང་ནི་ཡི་གེ་རྣམས། །རྒྱུ་འབྲས་ཉིད་དུ་གྲུབ་པའི་ཕྱིར། །ཡི་གེ་ཀུན་སློང་ཤེས་པ་ལས། །སྐྱེ་ལ་ཞེས་གསུངས་པའི་ཕྱིར། དེ་བཞིན་དུ་ཡི་གེ་ཉིད་མིང་ཚིག་གི་རྒྱུར་བཤད་པ་ལྟར་སྣང་བ་རྣམས་ཀྱང༌། ཡི་གེའི་ཆ་ཤས་ཀྱི་སྒྲ་རང་མཚན་པས་མིང་ཚིག་གི་ཆ་ཤས་ཀྱི་སྒྲ་རང་མཚན་པའི་རྒྱུ་བྱེད་པ་ལ་དགོངས་པ་ཡིན་གྱིས།

མིང་ཚིག་ལ་རྒྱུ་མེད་དེ། དེ་དག་དངོས་མེད་ཡིན་པའི་ཕྱིར། རྣམ་འགྲེལ་ལས། ཚིག་སོགས་ཀུན་བཏགས་དངོས་མེད་ལ། །ཞེས་གསུངས་པའི་ཕྱིར། འོ་ན་ཡི་གེ་ཆོས་ཅན། ཁྱོད་ལ་རིང་པོ་དང་ཐུང་ངུ་མེད་པར་ཐལ། ཁྱོད་དངོས་མེད་ཡིན་པའི་ཕྱིར། འདོད་ན། སངས་རྒྱས་འཕྲིན་ཞུ་ལས། ཡི་གེ་ལ་ནི་རིང་ཐུང་དང༌། །ཤིན་ཏུ་ ༼༡༦༡༽ རིང་དང་མཐུག་རྐྱང་དང༌། །དྲག་ཞན་དང་ནི་ལྕི་ཡང་དང༌། །ཨུཏཱད་ཨནུཏྟར་སོགས། །བོད་ལ་གྲགས་པ་མེད་སྟོབས་ཀྱིས། །ཕལ་ཆེར་དག་པ་ཤིན་ཏུ་ཉུང༌། །དེ་ལ་བདག་གིས་རིང་ཐུང་སོགས། །རྣམ་དབྱེ་སྒྲ་དང་མཐུན་པར་བགྱིས། །ཞེས་གསུངས་པ་མི་འཐད་པར་ཐལ་བ་དང༌། ཡང་སྐྱེས་བུའི་རྩོལ་བས་འདུས་བྱས་པའི་ཡི་གེ་མེད་པར་ཐལ། ཡི་གེ་དངོས་མེད་ཡིན་པའི་ཕྱིར། འདོད་ན། སྐྱེས་བུའི་རྩོལ་བས་བྲིས་པའི་ཡི་གེ་མེད་པར་ཐལ། འདོད་པའི་ཕྱིར། འདོད་ན། ཡི་གེ་འདྲི་བ་ཐམས་ཅད་རྒྱུ་མེད་དུ་འདྲི་བ་ཡིན་པར་ཐལ་ལོ་ཞེ་ན། ཚིག་གི་སྤུ་རིས་འབྱེད་ཤེས་ན་ཐལ་བ་སྔ་ཕྱི་གཉིས་ཀའི་སྐྱོན་མེད་དེ། ཡི་གེའི་འབྲུ་ལ་རིང་ཐུང་དང༌། ལྕི་ཡང་ལ་སོགས་པ་ཡོད་ཅིང༌། །སྐྱེས་བུའི་རྩོལ་བས་འདྲི་བ་ཡང་ཡིག་འབྲུ་འདྲི་བ་ཡིན་གྱིས། ཡི་གེ་ཉིད་འདྲི་བ་མ་ཡིན་པའི་ཕྱིར། དེ་ལ་ཚིག་གི་སྤུ་རིས་མ་ཕྱེ་བར་འཇིག་རྟེན་གྲགས་ཚོད་ལྟར་ན། ཡི་གེ་ལ་འདྲི་བ་དང་རིང་ཐུང་ཡོད་པ་ལྟར་སྣང་ངོ༌། །དེས་ན་ཡིག་འབྲུ་དང་ཡིག་གཟུགས་དངོས་པོ་ཡིན་ཅེས་ཁས་བླང་བར་བྱ་ཞིང༌། མཚན་ཡང་དག་པར་བརྗོད་པ་ལས། ཨ་ནི་ཡིག་འབྲུ་ཀུན་གྱི་མཆོག །ཅེས་གསུངས་པ་ཡང༌། ཨའི་ཡིག་འབྲུ་དེ་ཡིག་འབྲུ་ཀུན་གྱི་མཆོག་ཡིན་ ༼༡༦༢༽ པའི་དོན་ནོ། །ཡི་གེ་ལ་དབྱེ་ན། གསལ་བྱེད་ཡི་གེ ཀ་ནས་ཧའི་བར་སུམ་ཅུ། དབྱངས་ཀྱི་ཡི་གེ་ཨི་ཨུ་ཨེ་ཨོ་བཞིའོ། །གཉིས་པ་དོན་དེའི་མིང་གི་མཚན་ཉིད་ནི། ཡི་གེ་དུ་མ་འདུས་པ་ལས་དོན་དེའི་ངོ་བོ་ཙམ་སྟོན་བྱེད་ཀྱི་སྒྲ་སྤྱི་དེ་ཡིན་ཏེ། མཁས་འཇུག་ལས། ཡི་གེ་འདུས་པའི་བདག་ཉིད་ཅན། །དོན་གྱི་ངོ་བོ་བརྡ་སྤྲོས་པ། །མིང་ཡིན་ཞེས་དང༌།

དེའི་འགྲེལ་པར། མིང་གི་མཚན་ཉིད་ནི་དོན་གྱི་ངོ་བོ་སྟོན་པར་བྱེད་པའི་སྒྲ་སྤྱི་སྣང་བའོ། །དེའང་ཡི་གེ་འདུས་པ་ལས་འབྱུང་སྟེ། ཀ་བ་བུམ་པ་ལ་སོགས་པ་ལྟ་བུའོ། །ཞེས་གསུངས་པའི་ཕྱིར། སྤྱིར་མིང་ཡིན་ན་དོན་གྱི་ངོ་བོ་ཙམ་སྟོན་པས་མ་ཁྱབ་སྟེ། དོན་གྱི་ཁྱད་པར་སྟོན་པའི་མིང་ཡང་ཡོད་པའི་ཕྱིར་ཏེ། བྱས་པའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཕྱོགས་ཞེས་པའི་སྒྲ་དེ་དེ་ཡིན་པའི་ཕྱིར་ཏེ། དེ་དོན་གྱི་ཁྱད་པར་སྒྲ་མི་རྟག་པ་ལ་དངོས་མིང་དུ་འཇུག་པའི་ཕྱིར། ཀ་བ་ཞེས་པ་དང༌། བུམ་པ་ཞེས་པའི་སྒྲ་ལ་སོགས་པ་རྣམས་ནི། དོན་གྱི་ངོ་བོ་ཙམ་སྟོན་པ་ཡིན་ཏེ། ཁྱད་གཞི་ཀ་བ་དང་བུམ་པ་ཙམ་བསྟན་ནས། ཁྱད་ཆོས་གཞན་ཡེ་མ་བསྟན་པའི་ཕྱིར། སྒྲ་མི་རྟག་པར་སྒྲུབ་པའི་ཕྱོགས་ཞེས་པའི་སྒྲ་དེ་ཡང༌། ཁྱད་གཞི་སྒྲ་མི་རྟག་པ་ལ་ལྟོས་ནས་དོན་གྱི་ངོ་བོ་ཙམ་སྟོན་པ་ཡིན་ཏེ། སྒྲ་མི་རྟག་པ་ཙམ་ལས་ ༼༡༦༣༽ སྒྲ་མི་རྟག་པའི་ཁྱད་ཆོས་མ་བསྟན་པའི་ཕྱིར། དེས་ན་དོན་དེའི་མིང་ཡིན་ན་དོན་དེའི་ངོ་བོ་ཙམ་སྟོན་པས་ཁྱབ། སྤྱིར་མིང་ཡིན་ན། དོན་གྱི་ངོ་བོ་ཙམ་སྟོན་པས་མ་ཁྱབ་པའི་ཞིབ་ཆ་འདི་གལ་ཆེའོ། །མིང་དེ་ལ་དབྱེ་ན། དངོས་མིང་དང་བཏགས་མིང་གཉིས། དང་པོ་ནི། དགོས་པ་དང༌། རྒྱུ་མཚན་གཞན་ལ་མ་ལྟོས་པར་དོན་དེ་ལ་འདོད་རྒྱལ་བས་ཐོག་མར་བརྡ་སྦྱར་བའི་མིང་ནི་དོན་དེའི་དངོས་མིང་གི་མཚན་ཉིད་ཡིན། མཚན་གཞི་ནི། རི་དྭགས་ཀྱི་རྒྱལ་པོ་ལ་སེང་གེ་ཞེས་བརྗོད་པ་དང༌། ནོག་སོགས་འདུས་པའི་གོང་བུ་ལ་བ་གླང་ཞེས་བརྗོད་པ་དང༌། ཡལ་ག་ལོ་མ་དང་ལྡན་པ་ལ་ཤིང་ཞེས་བརྗོད་པ་དང༌། ལྟོ་ལྡིར་ཞབས་ཞུམ་སོགས་ལ་བུམ་པ་ཞེས་བརྗོད་པའི་སྒྲ་ལ་སོགས་པ་རྣམས་ཡིན་ཏེ། དོན་དེ་དག་ལ་བརྡ་མི་རྒན་པོས་སེང་གེ་སོགས་དེ་ལྟར་དུ་བརྡའ་སྦྱར་བའི་ཕྱིར། དངོས་མིང་དུ་འཇུག་པའི་གཞི་དེ་དང༌། འདྲ་བ་དང་འབྲེལ་པ་གང་རུང་དུ་གྲུབ་པ་རྒྱུ་མཚན་དུ་བྱས་ནས། དོན་དེ་ལ་རྗེས་གྲུབ་ཏུ་སྒྲོ་འདོགས་པའི་མིང་དེ་དོན་དེའི་བཏགས་མིང་གི་མཚན་ཉིད་ཡིན་ཏེ།

མཚན་གཞི་ནི། བྲམ་ཟེའི་ཁྱིའུ་ཁ་ཆེ་སྣ་ཉག་ལ་སེང་གེ་ཞེས་བརྗོད་པ་དང༌། མི་བླུན་པོ་ལ་བ་གླང་ཞེས་བརྗོད་པ་དང༌། ཉི་མའི་འོད་ཟེར་ལ་ཉི་མ་ཞེས་བརྗོད་པའི་སྒྲ་ལ་ ༼༡༦༤༽ སོགས་པ་རྣམས་ནི། བཏགས་མིང་ཡིན་ཏེ། སེང་གེ་དང་བ་གླང་སོགས་དང་འདྲ་བ་དང་འབྲེལ་པ་གང་རུང་རྒྱུ་མཚན་བྱས་ནས་བྲམ་ཟེའི་ཁྱེའུ་སོགས་དེ་དང་དེ་ལ་ཕྱིས་རྗེས་གྲུབ་ཏུ་སེང་གེ་སོགས་སུ་སྒྲོ་བཏགས་པའི་ཕྱིར། དེ་སྐད་དུ། བརྗོད་པར་འདོད་པས་སྔོན་སྦྱར་བ། །དེ་ཉིད་གོ་བ་དངོས་མིང་ཡིན། །དེ་བརྟེན་རྒྱུ་མཚན་འགའ་ལས་གཞན། །རྟོག་པས་བཏགས་པའི་མིང་དུ་འདོད། །ཅེས་དང༌། དེའི་འགྲེལ་པར། དོན་ལ་ངོ་བོས་གྲུབ་པའི་མིང་གང་ཡང་མེད་མོད་ཀྱི། འོན་ཀྱང་དགོས་པ་དང་རྒྱུ་མཚན་གཞན་ལ་མ་ལྟོས་པར་འདོད་རྒྱལ་བས་ཐོག་མར་སྦྱར་བ་དངོས་མིང་ཡིན་ཞིང༌། དེས་དོན་གོ་བ་ནའང་དེ་ཉིད་ཀྱི་རྣམ་པ་འཆར་ལ། གཞན་ལ་གྲགས་པའི་མིང་དགོས་པ་དང་རྒྱུ་མཚན་ལྟོས་ནས་གཞན་ལ་སྦྱར་བ་བཏགས་མིང་ཡིན་ཞིང༌། དེས་དོན་གོ་བ་ན་ཡང༌། གཞན་ལ་ལྟོས་ནས་རྣམ་པ་འཆར་ཏེ། དཔེར་ན་ནོག་ལྐོག་ཤལ་ཅན་ལ་བ་གླང་དུ་བཏགས་པ་དངོས་མིང་དང༌། མི་བླུན་པོ་ལ་བཏགས་མིང་དུ་འགྱུར་བ་བཞིན་ནོ། །ཞེས་གསུངས་པའི་ཕྱིར། དེ་ལྟར་གཉིས་ལས། དངོས་མིང་ནི་བརྡ་མི་རྒན་པོས་ཐོག་མར་སྦྱར་བ་ཡིན་པས་བརྡ་དང༌། བཏགས་མིང་ནི་ཕྱིས་དོན་གཞན་ལ་དོན་དེར་སྒྲོ་བཏགས་པས་ན། རྗེས་སྒྲུབ་ཀྱི་སྒྲ་ ༼༡༦༥༽ ཡིན་ཏེ། མཁས་འཇུག་ལས། མིང་ཚིག་དེ་དག་རྒན་པོ་ཡིས། །ཐོག་མར་སྦྱར་བ་བརྡ་ཡིན་ལ། །ཕྱིས་ནས་སྤྱོད་པ་ཐ་སྙད་ཡིན། །དེ་ཡི་དང་པོ་འདོད་རྒྱལ་སྒྲ། །དེ་ལ་བརྟེན་ནས་ཕྱིས་ནས་དོན། །གཞན་ལ་སྒྲོ་འདོགས་རྗེས་སྒྲུབ་སྒྲ། །ཞེས་བརྡ་དང་རྗེས་སྒྲུབ་ཀྱི་སྒྲའི་ཁྱད་པར་གསལ་བར་གསུངས་པའི་ཕྱིར། ཁ་ཅིག དོན་དེའི་མིང་གང་ཞིག དོན་དེ་འཁྲུལ་མེད་དུ་གོ་ནུས་པ་དང༌། མི་ནུས་པ་དངོས་མིང་དང་བཏགས་མིང་གི་མཚན་ཉིད་ཡིན་ཏེ།

རྣམ་འགྲེལ་ལས། འཁྲུལ་མེད་ཅན་ཤེས་དང་པོ་ཡི། །བརྡ་ཡི་སྤྱོད་ཡུལ་གང་ཡིན་དངོས། །ཞེས་དང༌། འཁྲུལ་རྟོག་ཅན་གཞན་ཕལ་པ་ཡིན་ཞེས་གསུངས་པའི་ཕྱིར། ཞེས་ཟེར་ན་མི་འཐད་དེ། དང་པོ་ལ། སེང་གེ་ཞེས་བརྗོད་པའི་སྒྲ་ཆོས་ཅན། སེང་གེ་འཁྲུལ་མེད་དུ་གོ་ནུས་ཡིན་པར་ཐལ། སེང་གེའི་དངོས་མིང་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། སེང་གེའི་དངོས་མིང་ཡིན་པར་ཐལ། སེང་གེ་ལ་འདོད་རྒྱལ་བས་ཐོག་མར་བརྡ་སྦྱར་བའི་མིང་ཡིན་པའི་ཕྱིར། མ་གྲུབ་ན། དེ་དེར་ཐལ། དེ་ལ་འདོད་རྒྱལ་བས་ཐོག་མར་བརྡ་སྦྱར་བའི་མིང་ཡོད་པའི་ཕྱིར་ཏེ། དེ་འདོད་རྒྱལ་བས་ཐོག་མར་བརྡ་སྦྱོར་བའི་ཡུལ་ཡིན་པའི་ཕྱིར་ཏེ། དེ་དངོས་མིང་ཡིན་ ༼༡༦༦༽ པའི་ཕྱིར། རྩ་བར་འདོད་ན། དེ་ཆོས་ཅན། སེང་གི་འཁྲུལ་མེད་དུ་གོ་ནུས་པ་མིན་པར་ཐལ། ཁྱོད་ལས་སྐབས་འགར་བྲམ་ཟེའི་ཁྱེའུ་གོ་ནུས་པ་ཡོད་པའི་ཕྱིར་ཏེ། ཁྱོད་སྐབས་འགར་བྲམ་ཟེའི་ཁྱེའུ་ལ་བཏགས་པའང་ཡོད་པའི་ཕྱིར་ཏེ། རྣམ་འགྲེལ་ལས། སེང་གེ་བྲམ་ཟེའི་ཁྱེའུ་ལ། །དེ་ལྟར་བརྗོད་པའང་འཇིག་རྟེན་ཡོད། །ཅེས་གསུངས་པའི་ཕྱིར་རོ། །དེས་ན་སེང་གེ་ཞེས་བརྗོད་པའི་སྒྲ་དང༌། བ་གླང་ཞེས་བརྗོད་པའི་སྒྲ་རྣམས་སྤྱིར་དེ་དང་དེའི་དངོས་མིང་ཡིན་ཀྱང༌། དེ་རྣམས་ཡིན་ན། དེ་དང་དེའི་དངོས་མིང་ཡིན་པས་མ་ཁྱབ་སྟེ། བྲམ་ཟེའི་ཁྱེའུ་ལ་སེང་གེ་ཞེས་བརྗོད་པ་དང༌། མི་བླུན་པོ་ལ་བ་གླང་ཞེས་བརྗོད་པའི་སྒྲ་རྣམས་སེང་གེ་དང་བ་གླང་གི་དངོས་མིང་མ་ཡིན་པའི་ཕྱིར་ཏེ། དེ་རྣམས་བཏགས་མིང་ཡིན་པའི་ཕྱིར་ཏེ། དེ་རྣམས་བྲམ་ཟེའི་ཁྱེའུ་དང་མི་བླུན་པོའི་བཏགས་མིང་ཡིན་པའི་ཕྱིར། རྣམ་འགྲེལ་ལས། འཁྲུལ་མེད་ཅན་ཤེས་དང་པོ་ཡིན། །ཞེས་པ་དང༌། འཁྲུལ་རྟོག་ཅན་གཞན་ཕལ་པ་ཡི། །ཞེས་པ་ནི། དོན་དེ་འཁྲུལ་མེད་དུ་གོ་ནུས་ལ་མི་འཆད་ཅིང༌། འཁྲུལ་མེད་ཅན་ཤེས་ཀྱང་མ་འཁྲུལ་པའི་ཤེས་པ་དངོས་མ་ཡིན་དོན་ནི། རི་དྭགས་ཀྱི་རྒྱལ་པོ་ལ་སེང་གེ་ཞེས་བརྗོད་པ་ལས་སྒྲ་དེའི་འཇུག་ཐོགས་སུ་མིང་དང་

༼༡༦༧༽ རྗེས་སུ་མཐུན་པའི་དོན་སེང་གེ་ཉིད་ཀྱི་རྣམ་པ་འཆར་བའི་བློ་སྐྱེ་ཞིང༌། བློ་དེ་ཉིད་མིང་དོན་རྗེས་སུ་མཐུན་པའི་རྟོག་པ་ཡིན་པས། འཁྲུལ་མེད་ཀྱི་སྒྲས་བསྟན་པ་ཙམ་དང༌། བྲམ་ཟེའི་ཁྱེའུ་ལ་སེང་གེ་ཞེས་བརྗོད་པ་ལས་སྒྲ་དེའི་འཇུག་ཐོགས་སུ་མིང་དང་རྗེས་སུ་མི་མཐུན་པའི་དོན་གཞན་བྲམ་ཟེའི་ཁྱེའུ་ལ་བལྟོས་ནས་རྣམ་པ་འཆར་བའི་རྟོག་པ་སྐྱེ་ཞིང༌། དེ་ཉིད་མིང་དང་རྗེས་སུ་མི་མཐུན་པའི་རྟོག་པ་ཡིན་པས་འཁྲུལ་རྟོག་ཅེས་ཆེད་དུ་ཡང་འཁྲུལ་པར་བཤད་པ་ཡིན་ནོ། །དིང་སང་ཁ་ཅིག བདག་མེད་ཡིན་ན། ཁྱོད་ཞེས་བརྗོད་པའི་སྒྲ་ཁྱོད་ཀྱི་དངོས་མིང་ཡིན་པས་ཁྱབ། ཁ་ཅིག་གཞི་གྲུབ་ན་དེ་ལྟར་ཡིན་པས་ཁྱབ་ཞེས་དང༌། ཁྱོད་ལ་ཆོས་དེའི་སྒྲ་འཇུག་ཏུ་ཡོད་ན། ཁྱོད་ཆོས་དེ་མཚན་ཉིད་པ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། རི་བོང་རྭ་ཆོས་ཅན། དེར་ཐལ། དེའི་ཕྱིར། ཁྱབ་པ་ཁས། འདོད་ན། དེ་ཆོས་ཅན། རི་བོང་རྭའི་དངོས་མིང་མ་ཡིན་པར་ཐལ། རི་བོང་རྭ་ལ་འདོད་རྒྱལ་བས་ཐོག་མར་བརྡ་སྦྱར་བའི་མིང་མ་ཡིན་པའི་ཕྱིར་ཏེ། རི་བོང་རྭ་ལ་བརྡ་མི་རྒན་པོས་འདོད་རྒྱལ་བས་ཐོག་མར་བརྡ་སྦྱར་བ་ལ་དགོས་ནུས་གང་ཡང་མེད་པའི་ཕྱིར་ཏེ། དེ་མེད་ངེས་ཡིན་པའི་ཕྱིར། གཉིས་ 

༼༡༦༨༽ པ་ལ། ཁྱེའུ་མེ་སྐྱེས་ཆོས་ཅན། དེར་ཐལ། དེའི་ཕྱིར། འདོད་ན། དེའི་དངོས་མིང་མ་ཡིན་པར་ཐལ། དེའི་བཏགས་མིང་ཡིན་པའི་ཕྱིར་ཏེ། དེ་ལ་འབྲེལ་པ་རྒྱུ་མཚན་དུ་བྱས་ནས་བཏགས་པའི་མིང་ཡིན་པའི་ཕྱིར་ཏེ། དེ་མེ་ནང་དུ་སྐྱེས་པའི་འབྲེལ་པ་རྒྱུ་མཚན་ལ་བརྟེན་ནས་དེ་ལྟར་དུ་བཏགས་པ་ཡིན་པའི་ཕྱིར་ཏེ། ཁྱེའུ་མེ་སྐྱེས་ཞེས་པ་དེ་རྒྱུ་མཚན་ཅན་དུ་ལུང་ལས་བཤད་པའི་ཕྱིར། གསུམ་པ་ལ། སྒྲ་ཆོས་ཅན། ཁྱོད་སྒྲ་མི་རྟག་པ་སྒྲུབ་པར་བྱེད་པའི་ཕྱོགས་མཚན་ཉིད་པ་ཡིན་པར་ཐལ། ཁྱོད་ལ་དེ་སྐོར་གྱི་ཕྱོགས་ཀྱི་སྒྲ་འཇུག་ཏུ་ཡོད་པའི་ཕྱིར་ཏེ། ཁྱོད་དེ་སྐོར་གྱི་ཕྱོགས་སྒྲ་འཇུག་པའི་ཡུལ་ཡིན་པའི་ཕྱིར་ཏེ། དེ་སྐོར་གྱི་ཕྱོགས་སྒྲ་བཏགས་མིང་དུ་འཇུག་པའི་ཡུལ་ཡིན་པའི་ཕྱིར། རང་ལུགས་ནི། ཡལ་ག་ལོ་མ་དང་ལྡན་པ་ལ་དམིགས་ནས་ཤིང་ཞེས་བརྗོད་པ་དང༌། ནོག་སོགས་འདུས་པ་ལ་དམིགས་ནས་བ་གླང་ཞེས་བརྗོད་པ་སོགས་མཚན་ཉིད་ལ་དམིགས་ནས་མཚོན་བྱ་བརྗོད་པའི་སྒྲ་ཐམས་ཅད་མཚོན་བྱ་དེའི་དངོས་མིང་དང༌། རིགས་བརྗོད་ཀྱི་སྒྲའི་གཞི་མཐུན་ཡིན་ཞིང༌། མཚོན་བྱ་ཡིན་ན། ཁྱོད་ཀྱི་དངོས་མིང་ཡོད་པས་ཁྱབ་ལ། དེར་མ་ཟད། ལྷས་སྦྱིན་དང་མཆོད་སྦྱིན་ཞེས་པ་ལ་སོགས་པ་དགོས་པ་དང་རྒྱུ་ ༼༡༦༩༽ མཚན་ལ་མ་ལྟོས་པར་འདོད་རྒྱལ་དུ་བཏགས་པའི་གང་ཟག་གི་མིང་ཕལ་ཆེ་བ་རྣམས་ཀྱང་དངོས་མིང་ཡིན་པ་མང་ལ། ཡང་དོན་ཐམས་ཅད་གྲུབ་པ་དང༌། ནོར་བཟང་ལ་སོགས་པ་དང༌། མེ་སྐྱེས་དང་ཁྱི་སྐྱེས་ལ་སོགས་པ་རྣམས་ནི་འབྲེལ་པ་རྒྱུ་མཚན་དུ་བྱས་ནས་བཏགས་པས་བཏགས་མིང་ཉིད་ཡིན་ཏེ། མཁས་འཇུག་ལས། དེ་མ་ཡིན་ལས་ལྡོག་པ་ཅན། །རྣམ་པ་ཀུན་ཏུ་སྤྱི་འདྲ་བ། །ཕན་ཚུན་བླང་དོར་མཚུངས་གྲུབ་པ། དེ་སྟོན་བྱེད་པ་རིགས་ཀྱི་སྒྲ། དོན་ལ་དམིགས་ནས་མཚོན་བྱ་སྟེ། །དེ་ཡི་དོན་ལྡོག་མཚན་ཉིད་ཡིན། །རྒྱུ་མཚན་མེད་པའམ་ཡོད་ཀྱང་རུང༌། །ལོག་པའི་རྒྱུ་མཚན་ཡིན་ཡང་བླ། །མཚན་ཉིད་དོན་ལ་མ་ལྟོས་པའི། །བཏགས་པ་ཐམས་ཅད་མིང་གི་སྒྲ། །ཞེས་དང༌།

དེའི་འགྲེལ་པར། མཚན་ཉིད་ལ་མ་ལྟོས་པར་འདོད་རྒྱལ་དུ་ལྷས་སྦྱིན་ནམ། མཆོད་སྦྱིན་ལ་སོགས་པའམ། ཡང་དག་པའི་རྒྱུ་མཚན་ཅན་དོན་གྲུབ་པའམ། ནོར་བཟང་ལ་སོགས་པ་ལྟ་བུ་དང༌། ལོག་པའི་རྒྱུ་མཚན་ཅན། མེ་སྐྱེས་དང་ཁྱི་སྐྱེས་ལ་སོགས་པ་ལྟ་བུ་མི་དང་དུད་འགྲོ་ལ་སོགས་པ་གང་ལ་མིང་བཏགས་པ། བརྗོད་འདོད་ཀྱིས་གང་ལ་མིང་བཏགས་ཀྱང་སྐྱོན་མེད་པ་ནི་མིང་གི་སྒྲའོ། །ཞེས་གསུངས་ ༼༡༧༠༽ པའི་ཕྱིར། དེས་ན་ཆོས་འགའ་ཞིག་ལ་དངོས་མིང་ཡོད་ལ་བཏགས་མིང་མེད་པ་དང༌། འགའ་ཞིག་ལ་བཏགས་མིང་ཁོ་ན་ལས་དངོས་མིང་མེད་པ་དང༌། འགའ་ཞིག་ལ་གཉིས་ཀ་ཡོད་པ་དང་མུ་གསུམ་དུ་འགྱུར་ཏེ། དང་པོ་ནི། ཤིང་དང་བ་གླང་སོགས་ལྟ་བུའོ། །གཉིས་པ་ནི། མེ་སྐྱེས་དང་ཁྱི་སྐྱེས་དང༌། སྨན་བྱ་རོག་རྐང་ལ་སོགས་པ་ལྟ་བུའོ། །གསུམ་པ་ནི། ལྷས་སྦྱིན་དུ་མིང་བཏགས་པའི་མི་དཔའ་བོ་ཞིག་ལ་སླར་སེང་གེ་ཞེས་བརྗོད་པ་ན། གང་ཟག་དེ་ལ་དངོས་མིང་དང་བཏགས་མིང་གཉིས་ཀ་ཡོད་པ་ལྟ་བུའོ། །གསུམ་པ་ཚིག་གི་མཚན་ཉིད་ནི། མིང་དུ་མ་འདུས་པ་ལས་དོན་གྱི་ཁྱད་པར་སྟོན་བྱེད་ཀྱི་སྒྲ་སྤྱི་དང༌། མཚན་གཞི་ནི། ཀ་བ་རང་པོ་དང༌། བུམ་པ་བཟང་པོ་ཞེས་པ་ལ་སོགས་པ་རྣམས་ཡིན་ཏེ། མཁས་འཇུག་ལས། དེའི་ཁྱད་པར་དག སྟོན་པ་ཚིག་ཅེས་རབ་ཏུ་བཤད། །ཅེས་དང༌། དེའི་འགྲེལ་པར་ཚིག་གི་མཚན་ཉིད་ནི། དོན་གྱི་ཁྱད་པར་སྟོན་པའི་སྒྲ་སྤྱི་སྣང་བ་སྟེ། ཀ་བ་རིང་པོའམ་བུམ་པ་བཟང་པོ་ལ་སོགས་པ་མིང་འདུས་པའོ། །ཞེས་གསུངས་པའི་ཕྱིར། མཚན་ཉིད་འདིའི་ནུས་པ་མྱང་ཤེས་ན་བུམ་པ་ཞེས་པ་དང༌། ཤེས་བྱ་ཞེས་པ་ལ་སོགས་པ་རྣམས་ངག་ཡིན་པ་ལྟ་ ༼༡༧༡༽ ཞོག་ཚིག་ཙམ་དུ་ཡང་མི་འགྱུར་ཏེ། ཚིག་ཡིན་ན། མིང་འདུས་པ་ཡིན་དགོས་ཤིང༌། དེ་དག་ནི་མིང་ཙམ་ལས་མིང་འདུས་པ་མ་ཡིན་པའི་ཕྱིར་དང༌། དེ་དག་གིས་ནི་དོན་བུམ་པ་དང༌། ཤེས་བྱའི་ངོ་བོ་ཙམ་ལས་ཁྱད་པར་མ་བསྟན་པའི་ཕྱིར། དེས་ན་ཤེས་བྱ་ཞེས་པ་ལ་སོགས་པ་ཁྱད་གཞི་རྐྱང་པ་བརྗོད་པ་རྣམས་ནི།

མིང་ཁོ་ན་ལས་ཚིག་དང་ངག་མ་ཡིན་ཏེ། ཁྱད་གཞི་ཙམ་ལས་ཁྱད་ཆོས་མི་སྟོན་པའི་ཕྱིར། སྤྱིར་མིང་ཚིག་འགལ་བ་མ་ཡིན་ཏེ། སྒྲ་མི་རྟག་པ་ཞེས་བརྗོད་པའི་སྒྲ་ལྟ་བུ་མིང་ཚིག་གཉིས་ཀ་ཡིན་པའི་ཕྱིར་ཏེ། སྒྲ་མི་རྟག་པ་ལ་ལྟོས་ནས་མིང་དང༌། ཁྱད་གཞི། སྒྲ་ལ་ལྟོས་ནས་ཚིག་ཏུ་ཡང་འགྱུར་བའི་ཕྱིར། རྣམ་དབྱེ་བརྒྱད་གསུམ་ཉི་ཤུ་རྩ་བཞི་ལ་སྤྱིར་བཏང་དུ་ཚིག་ཅེས་གསུངས་པ་ཡང་ཡོད་མོད། དངོས་བཏགས་མ་ཕྱེ་བའམ་ཕལ་ཆེ་བའི་དབང་དུ་བྱས་པ་ཡིན་ཏེ། དང་པོ་ངོ་བོ་བརྗོད་པ་ཙམ་མ་གཏོགས་གཞན་ཀུན་ཚིག་ཡིན་པས་སོ། །ངག་ཚིག་གཉིས་ཀྱི་བཟླས་ཕྱེ་བའི་ངག་གི་མཚན་ཉིད་ནི། མིང་ཚིག་དུ་མ་ཕན་ཚུན་འདུས་པ་ལས། །བརྗོད་བྱའི་དོན་གྱི་ཁྱད་པར་འབྲེལ་ཆགས་སུ་སྟོན་པའི་སྒྲ་སྤྱི་དང༌། མཚན་གཞི་ནི། ཕྱོགས་ཆོས་དེ་ཆས་ཁྱབ་པ་ཡི། །ཞེས་སོགས་ཀྱི་ ༼༡༧༢༽ ཚིགས་བཅད་ལྟ་བུ་དང༌། ཡང་ན་ཕྱོགས་ཆོས་གྲུབ་ཅིང་འབྲེལ་པ་ངེས། །གཏན་ཚིགས་མཚན་ཉིད་སྐྱོན་མེད་ཡིན། །ཞེས་པ་ཚིག་རྐང་གཉིས་ལྟ་བུ་ཡང་ངག་ཡིན་ཏེ། བརྗོད་བྱའི་དོན་འབྲེལ་ཆགས་པར་གོ་བྱེད་ཀྱི་ཚིག་གི་ཚོགས་ཡིན་པའི་ཕྱིར། ངག་ཚིག་འགལ་བ་ནི་མ་ཡིན་ཏེ། ངག་ཚིག་གཉིས་ཀྱི་ནང་མཚན་གྱི་ངག་ཡིན་ན། ཚིག་ཡིན་པས་ཁྱབ་པའི་ཕྱིར། ཡང་ཚིག་ལ་ངག་གིས་མ་ཁྱབ་སྟེ། ཀ་བ་རིང་པོ་ཞེས་པ་དེ་ཚིག་ཙམ་ལས་ངག་མ་ཡིན་པའི་ཕྱིར་ཏེ། དེས་ཀ་བའི་ཁྱད་པར་རིང་པོ་ཙམ་ལས། བརྗོད་བྱའི་དོན་འབྲེལ་ཆགས་སུ་མི་སྟོན་པའི་ཕྱིར། ངག་གི་རྣམ་པར་རིག་བྱེད་ཀྱི་སྒྲ་རྣམས་ནི་ལུས་ངག་ཡིད་གསུམ་གྱི་བཟླས་ཕྱེ་བའི་ངག་གི་སྒྲ་དང༌། སྒྲ་རང་མཚན་པ་ཡིན་ཏེ། རང་གི་རྒྱུ་ཚོགས་སྐྱེས་བུའི་མགྲིན་པ་དང༌། བྱེད་པ་ལྕེ་རྐན་ལས་བྱུང་བའི་སྒྲ་ཡིན་པའི་ཕྱིར། ལུས་ངག་ཡིད་གསུམ་གྱི་བཟླས་ཕྱེ་བའི་ངག་དངོས་ནི། སྐྱེས་བུའི་མགྲིན་པའི་ཆ་ཤས་ཀྱི་ནང་གི་དབང་པོ་ཉིད་ཡིན་པའི་ཕྱིར་སྙམ་དུ་སེམས་ཏེ། ལུས་ངག་ཡིད་གསུམ་གྱི་བཟླས་ཕྱེ་བའི་ལུས་དེ་ཡང་ནང་གི་སྤྱི་བོའི་དབང་པོ་ཉིད་ལ་འཇོག་དགོས་པའི་ཕྱིར་དང༌།

སངས་རྒྱས་ཀྱི་ཚངས་པའི་དབྱངས་ཀྱང་ནང་ལུས་ཀྱི་ཆ་ ༼༡༧༣༽ ཤས་སུ་གྱུར་པའི་མཚན་བཟང་པོ་ཡིན་པའི་ཕྱིར། ཡང་མིང་ཚིག་ངག་ཅི་རིགས་པར་གྱུར་བའི་རྗོད་བྱེད་ལ། རྣམ་དབྱེའི་སྒོ་ནས་དབྱེ་ན་ཉི་ཤུ་རྩ་བཞི་ཡོད་དེ། མཁས་འཇུག་ལས། ངོ་བོ་བྱ་བྱེད་དགོས་པ་དང༌། །འབྱུང་ཁུངས་འབྲེལ་གནས་བོད་པའི་ཚིག །གཅིག་གཉིས་མང་པོའི་རྣམ་དབྱེ་བས། །རྣམ་པར་བྱེ་བ་ཉི་ཤུ་བཞི། །ཞེས་གསུངས་པའི་ཕྱིར། དེ་ཡང་དང་པོ་ངོ་བོ་བརྗོད་པ། གཉིས་པ་བྱ་བ། གསུམ་པ་བྱེད་བ། བཞི་པ་དགོས་བྱེད། ལྔ་པ་འབྱུང་ཁུངས། དྲུག་པ་འབྲེལ་པ། བདུན་པ་གནས་གཞི། བརྒྱད་པ་བོད་པ་བརྗོད་པ་དང་བརྒྱད་ལ་མཚན་གཞི་ངོས་འཛིན་ཚུལ་གྱི་སྒོ་ནས། ཉི་ཤུ་རྩ་བཞིར་འགྱུར་བ་ལས། བརྒྱད་མཚན་དང་པོའི་ངོ་བོ་བརྗོད་པ་ནི། ཤིང་ཞེས་པ་ལྟ་བུའོ། །དེ་བཞིན་དུ་གཉིས་པ་ནི། ཤིང་ལ་བརྟེན་ཞེས་པ་ལྟ་བུ། གསུམ་པ་ནི། ཤིང་གིས་ཁང་པ་བྱེད། ཅེས་པ་ལྟ་བུ། བཞི་པ་ནི། ཤིང་གི་ཕྱིར་ཆུ་འདྲེན་ཞེས་པ་དང༌། ལྔ་པ་ནི། ཤིང་ལས་འབྲས་བུ་འབྱུང་ཞེས་དང༌། དྲུག་པ་ཤིང་གི་ཡལ་ག་ཞེས་པ་དང༌། བདུན་པ་ནི། ཤིང་ལ་བྱ་ཚང་གནས་ཞེས་པ་དང༌། བརྒྱད་པ་ནི། ཀྱེ་ཤིང་ཞེས་པ་ལྟ་བུའོ། །བརྒྱད་ཚན་ ༼༡༧༤༽ གཉིས་པ་ནི། ཤིང་དག་ཅེས་པ་དང༌། ཤིང་དག་ལ་བརྟེན་ཞེས་སོགས་འགྲེ་ཞིང༌། བརྒྱད་ཚན་གསུམ་པ་ཡང༌། ཤིང་རྣམས་ཞེས་པ་དང༌། ཤིང་རྣམས་ལ་བརྟེན་ཞེས་སོགས་འགྲེའོ། །དང་པོ་ངོ་བོ་བརྗོད་པ་ནི། སྔར་བཤད་པ་ལྟར་མིང་ཙམ་ཡིན་ཏེ། ཤིང་གི་ངོ་བོ་ཡལ་ག་ལོ་མ་དང་ལྡན་པ་ཙམ་གོ་བྱེད་ཡིན་གྱིས། ཤིང་གི་ཁྱད་པར་གོ་བྱེད་མ་ཡིན་པའི་ཕྱིར། ཡང་སངས་རྒྱས་ལྟ་བུ་ཞིག་ལ་མཚོན་ན། སངས་རྒྱས་ཞེས་པ་ནི། དང་པོ་ངོ་བོ་དང༌། སངས་རྒྱས་ལ་ཕྱག་འཚལ། ཞེས་པ་གཉིས་པ་དང༌། སངས་རྒྱས་ཀྱིས་ཆོས་འཁོར་བསྐོར་ཞེས་པ་ནི་གསུམ་པ་དང༌། སངས་རྒྱས་ཀྱི་ཕྱིར་ལམ་བསྒོམ་ཞེས་ཞེས་པ་ནི་བཞི་པ་དང༌། སངས་རྒྱས་ལས་དམ་ཆོས་འབྱུང་ཞེས་པ་ནི་ལྔ་པ་དང༌། སངས་རྒྱས་ཀྱི་ཉན་ཐོས་ཞེས་པ་ནི་དྲུག་པ་དང༌།

སངས་རྒྱས་ལ་སྤང་རྟོགས་ཀྱི་ཡོན་ཏན་ཕུན་སུམ་ཚོགས་པ་གནས་ཞེས་པ་ནི་བདུན་པ་དང༌། ཀྱེ་སངས་རྒྱས་ཞེས་པ་ནི་བརྒྱད་པ་བོད་པ་ཡིན་ནོ། །འདིའི་བོད་པ་ནི་ཀྱེ་ཞེས་པ་དང༌། ཁྱད་གཞི་ཤིང་ངམ་ཤིང་དག་སོགས་སྦྲེལ་ནས་ཤིང་ངམ་ཤིང་དག་སོགས་ལ་བོད་པ་ཡིན། དེ་བཞིན་དུ་སངས་རྒྱས་སམ་སངས་རྒྱས་རྣམས་ལ་འབོད་པ་ལས། དོན་གཞན་ལ་བོད་པར་འཁྲུལ་པ་མི་བྱའོ། །གཉིས་པ་ཡུལ་གྱི་སྒོ་ནས་ ༼༡༧༥༽ དབྱེ་ན་གཉིས་ཏེ། ཆོས་དང་ཆོས་ཅན་བརྗོད་པའི་སྒྲ་བཤད་པ་དང༌། རིགས་དང་ཚོགས་པ་བརྗོད་པའི་སྒྲ་བཤད་པའོ། །དང་པོ་ནི། ཁྱད་གཞི་དེའི་ཁྱད་པར་གྱི་ཆོས་གཞན་རྣམས་མི་སྤོང་ཞིང་ཁྱད་གཞི་དང་ཁྱད་ཆོས་ཐུན་མོང་དུ་བརྗོད་པའི་སྒྲ་དེ་ཆོས་ཅན་བརྗོད་པའི་སྒྲའི་མཚན་ཉིད་ཡིན་ཞིང༌། དེ་དང་རྫས་བརྗོད་པའི་སྒྲ་མིང་གི་རྣམ་གྲངས། ཡང་ཁྱད་གཞི་དེའི་ཁྱད་པར་གྱི་ཆོས་གཞན་རྣམས་སྤངས་ནས་ཁྱད་གཞི་དེའི་ཁྱད་ཆོས་འགའ་ཞིག་བརྗོད་པའི་སྒྲ་དེ་ཆོས་བརྗོད་པའི་སྒྲའི་མཚན་ཉིད། དེ་དང་དངོས་པོ་བརྗོད་པའི་སྒྲ་མིང་གི་རྣམ་གྲངས་སོ། །དེ་སྐད་དུ། རྣམ་འགྲེལ་ལེའུ་དང་པོར། ཁྱད་པར་གཞན་ནི་སྤོང་བ་དང༌། །མི་སྤོང་བ་དག་དེ་གཉིས་ཀྱི། །བརྡ་ཡི་བྱེ་བྲག་རྟོགས་པ་པོའི། །འདོད་པའི་རྗེས་སུ་བྱེད་པའི་གཞི། །ཀུན་ལ་རྫས་དང་དངོས་བརྗོད་པའི། །སྒྲ་ཡི་ཁྱད་པར་འདི་ཉིད་དེ། །ཅེས་གསུངས་པའི་ཕྱིར། མཚན་གཞི་ནི། དོན་ནོག་ལྐོག་ཤལ་ལྟ་བུ་གཅིག་ཉིད་ལ་དམིགས་ནས་བ་གླང་ཉིད་ཅེས་བརྗོད་པ་དེ་ཆོས་བརྗོད་ཀྱི་སྒྲ་དང་ཉིད་མ་སྦྱར་བ་བ་གླང་ཞེས་བརྗོད་པའི་སྒྲ་དེ་ཆོས་ཅན་བརྗོད་པའི་སྒྲ་ཡིན་ཏེ། བ་གླང་མ་ཡིན་པའི་ཁྱད་པར་གཞན་རྣམས་སྤོང་བ་དང་མི་སྤོང་བའི་བརྗོད་འདོད་ཀྱིས་སྦྱར་བས་རིམ་བཞིན་ ༼༡༧༦༽ དུ་ཐ་དད་ཡིན་པའི་ཕྱིར་ཏེ། རྣམ་འགྲེལ་ལེའུ་དང་པོར། གཉིས་ཀས་གཅིག་གཅིག་བརྗོད་མོད་ཀྱི། །བརྗོད་བྱའི་ཤན་གྱི་ཁྱད་པར་གྱིས། །རྣམ་དབྱེ་ཐ་དད་འབྱེད་པ་ཡིས། །ཐ་དད་དོན་བཞིན་སྒྲུབ་པར་བྱེད། །ཅེས་དང༌།

འདིར་ཡང༌། དེ་ལྟ་ཡིན་ན་ཆོས་ཆོས་ཅན། །བརྗོད་པ་དོན་མེད་འགྱུར་ཅེ་ན། །དོན་གྱི་ངོ་བོ་གཅིག་ཉིད་ལ། །བརྗོད་འདོད་སྟོབས་ཀྱིས་སྒྲ་གཉིས་སྦྱར། །ཞེས་གསུངས་པའི་ཕྱིར། དེ་བཞིན་དུ་ཨུཏྤལ་ལ་སྔོན་པོ་ཞེས་པ་དང༌། ཨུཏྤལ་སྔོན་པོ་ཉིད་ཅེས་པའི་སྒྲ་གཉིས་ཀྱང་བརྗོད་དོན་ཨུཏྤལ་སྔོན་པོ་གཅིག་ཉིད་བརྗོད་བྱར་བྱེད་པ་ལ་ཁྱད་པར་མེད་ཀྱང༌། བརྗོད་འདོད་ཀྱི་དབང་ལས་མི་འདྲ་བའི་ཁྱད་པར་ཡོད་པས། སྔ་མ་དེ་ཆོས་ཅན་བརྗོད་པའི་སྒྲ་དང༌། ཕྱི་མ་དེ་ཆོས་བརྗོད་པའི་སྒྲ་ཡིན་ཏེ། ཨུཏྤལ་སྔོན་པོ་ཞེས་པས་དམར་པོ་སོགས་ཀྱི་ཁྱད་པར་གཞན་མི་སྤོང་བས་ཁྱད་གཞི་ལ་ཁྱད་ཆོས་ངེས་ཟུང་མ་སྦྱར་བར་སྟན་པའི་སྒྲ་དང༌། ཨུཏྤལ་སྔོན་པོ་ཉིད་ཅེས་པས་ཨུཏྤལ་ལ་དམར་པོ་དང་དཀར་པོ་སོགས་ཀྱི་ཁྱད་པར་གཞན་སྤོང་ཞིང་གཅོད་པས་ཁྱད་གཞིལ་ཁྱད་ཆོས་ངེས་ཟུང་སྦྱར་བའི་སྒྲ་ཡིན་པའི་ཕྱིར། དེས་ན་ཆོས་བརྗོད་ཀྱི་སྒྲ་ནི། ཁྱད་གཞི་དང་ཁྱད་ཆོས་གཉིས་ཀ་མི་བརྗོད་པ་ཁྱད་ཆོས་ཁོ་ན་བརྗོད་པ་དང༌། ཆོས་ཅན་བརྗོད་ ༼༡༧༧༽ པའི་སྒྲ་ནི་ཁྱད་གཞི་དང་ཁྱད་ཆོས་གཞི་མཐུན་དུའམ་ཐུན་མོང་དུ་བརྗོད་པས་ན་སྒྲ་གཉིས་པོའི་ཁྱད་པར་དེ་ལྟར་ཡིན་ཏེ། རང་འགྲེལ་ལས། དེ་ལྟ་བུའི་ཁྱད་པར་དང་ཁྱད་པར་གྱི་གཞིའམ། གཞི་མཐུན་གྱི་སྒྲ་དེ་ཡང་ཨུཏྤལ་ཉིད་སྔོན་པོ་ཉིད་ཅེས་བྱ་བ་ལྟ་བུ་ཆོས་བརྗོད་པའི་སྒྲ་ལ་མི་འཇུག་གི ཨུཏྤལ་སྔོན་པོ་ཞེས་བྱ་བ་ལྟ་བུ། ཆོས་ཅན་བརྗོད་པ་ལ་འཇུག་གོ །ཞེས་གསུངས་པའི་ཕྱིར། དཔེར་བརྗོད་ན། ལ་ལར་སོར་མོ་ལྡན་འགྱུར་ཞེས་པའི་སྒྲ་དེ་ཆོས་ཅན་བརྗོད་པ་ཡིན་ཏེ། ཁྱད་གཞི་སོར་མོ་དང་ཁྱད་ཆོས་ལྡན་པ་གཉིས་ཐུན་མོང་དུ་བརྗོད་ཅིང༌། སོར་མོའི་ཁྱད་ཆོས་གཞན་རྣམས་ཀྱང་མི་སྤོང་བའི་ཕྱིར། སོར་མོའི་ལྡན་པ་ཞེས་པའི་སྒྲ་དེ་ཆོས་བརྗོད་ཀྱི་སྒྲ་ཡིན་ཏེ། ཁྱད་ཆོས་སོར་མོའི་ལྡན་པ་ཁོ་ན་བརྗོད་བྱར་བྱེད་པས་ཁྱད་གཞི་སོར་མོ་ཡང་མི་བརྗོད་ཅིང་ཁྱད་ཆོས་གཞན་རྣམས་ཀྱང་བརྗོད་བྱར་སྤོང་བའི་ཕྱིར།

དེ་སྐད་དུ། རྣམ་འགྲེལ་ལེའུ་གཉིས་པར། དེ་ཙམ་ཤེས་པར་འདོད་པ་ལ། །གཞན་ཀུན་ཕངས་པ་མེད་པར་ནི། །ལ་ལར་སོར་མོའི་ལྡན་པ་ཞེས། །ཐ་དད་ཆོས་བཞིན་བརྗོད་པར་བྱ། །དོན་གཅིག་བརྗོད་ཀྱང་ཐམས་ཅད་ནི། །འཕེན་ཕྱིར་སོར་མོ་ལྡན་འགྱུར་ཞེས། །ཆོས་ཅན་བརྗོད་པར་ ༼༡༧༨༽ གྲགས་ཡིན་ཏེ། །དེ་ལྟར་བརྡར་ནི་བྱས་པ་ཡིན། །ཞེས་གསུངས་སོ། །དེའི་དོན་ཡང་བུམ་པ་ཞེས་བརྗོད་པ་དང༌། བུམ་པའི་གྲངས་ཞེས་པའི་སྒྲ་གཉིས་དོན་བུམ་པ་གཅིག་བརྗོད་ཀྱང༌། སྔ་མ་དེ་བུམ་པའི་ཁྱད་ཆོས་དང་རིགས་ཅན་ཐམས་ཅད་བརྗོད་བྱར་བྱེད་པས་ཆོས་ཅན་བརྗོད་པ་ཞེས་ཀྱང་བྱ། རིགས་ཅན་བརྗོད་པ་དང་རིགས་བརྗོད་ཀྱི་སྒྲ་ཞེས་ཀྱང་བྱ་ལ། ཕྱི་མ་དེ་བུམ་པའི་ཁྱད་ཆོས་གྲངས་ཙམ་དམིགས་གསལ་དུ་བརྗོད་པས་ཆོས་བརྗོད་ཀྱི་སྒྲ་ཡིན་པ་སོར་མོའི་ལྡན་པ་སོགས་དང་མཚུངས་པར་སྦྱར་བ་ཡིན་ནོ། །འོ་ན་བུམ་པ་ཞེས་པའི་སྒྲས་ཁྱད་གཞི་དང་ཁྱད་ཆོས་གཉིས་ཇི་ལྟར་བརྗོད་ཅེ་ན། འདི་ནི་ལྟོ་ལྡིར་བ་ལ་དམིགས་ནས་བུམ་པ་ཞེས་བརྗོད་པ་ཡིན་པས་དོན་ལྟོ་ལྡིར་བ་ནི་ཁྱད་གཞི་དང༌། ཐ་སྙད་པ་ནི། ཁྱད་ཆོས་སུ་འགྱུར་བས་ཁྱད་གཞི་དང་ཁྱད་ཆོས་གཉིས་ཀ་བརྗོད་བྱར་ཚང་བ་ཡིན་ཏེ། ནོག་ལྐོག་ཤལ་ལ་དམིགས་ནས་བ་གླང་ཞེས་བརྗོད་པའི་སྒྲ་ལ་ཡང་དེ་བཞིན་དུ་མཚུངས་པའི་ཕྱིར། འོ་ན་དེ་ལ་དམིགས་ནས་བ་གླང་ཉིད་ཅེས་བརྗོད་པ་ལ་ཡང་མཚུངས་སོ་ཞེ་ན། མི་མཚུངས་ཏེ། ཉིད་ཅེས་པའི་ཚིག་གི་ནུས་པས་བ་གླང་ཁོ་ན་ཁྱད་ཆོས་སུ་བྱས་ཏེ་བརྗོད་བྱར་སྟོན་པའི་ཕྱིར་རོ། །གཉིས་པ་རིགས་བརྗོད་དང་ཚིགས་བརྗོད་བཤད་པ་ནི། ༼༡༧༩༽ ཀུན་མཁྱེན་ཆེན་པོས། རིགས་བརྗོད་ཀྱི་སྒྲའི་མཚན་ཉིད། རང་གི་ཞེན་པའི་བརྗོད་བྱའི་ཁྱད་ཆོས་སོ་སོ་བ་བརྗོད་བྱར་སྟོན་པའི་སྒྲ་དང༌། མཚན་གཞི་ནི། བུམ་པའི་གཟུགས་ཞེས་པའི་སྒྲ་ལྟ་བུའོ། །དེ་བཞིན་དུ་རང་གི་ཞེན་པའི་བརྗོད་བྱ་དེའི་རྡུལ་རྫས་སོ་སོ་བའི་ནུས་པ་བརྗོད་བྱར་སྤངས་ནས།

རྡུལ་རྫས་ཚོགས་པའི་ནུས་པ་བརྗོད་བྱའི་གཙོ་བོར་སྟོན་པའི་སྒྲ་དེ་ཚོགས་བརྗོད་ཀྱི་སྒྲའི་མཚན་ཉིད། མཚན་གཞི་ནི། བུམ་པ་ཞེས་པ་ལྟ་བུ་ལ་ངོས་འཛིན་མཛད་དོ། །དེ་ལ་ཁ་ཅིག དངོས་མེད་ཡིན་ན། ཁྱོད་རྗོད་བྱེད་ཀྱི་སྒྲ་དེ་རིགས་བརྗོད་བྱེད་ཀྱི་སྒྲ་མ་ཡིན་པས་ཁྱབ་པར་ཐལ། རིགས་བརྗོད་ཀྱི་སྒྲ་ཡིན་ན། ཁྱོད་ཀྱི་ཞེན་པའི་བརྗོད་བྱ་ཡོད་པས་ཁྱབ་པ་གང་ཞིག དངོས་མེད་ཡིན་ན། ཁྱོད་རྗོད་བྱེད་ཀྱི་སྒྲའི་ཞེན་པའི་བརྗོད་བྱ་མེད་པས་ཁྱབ་པའི་ཕྱིར། འདོད་ན། ཤེས་བྱ་ཞེས་པའི་སྒྲ་དང༌། བ་གླང་ཞེས་པའི་སྒྲ་རྣམས་ཆོས་ཅན། དེར་ཐལ། དེའི་ཕྱིར། འདོད་ན། ཤེས་བྱ་ཞེས་པ་དང༌། བ་གླང་ཞེས་པའི་སྒྲ་ཆོས་ཅན། རིགས་བརྗོད་ཀྱི་སྒྲ་ཡིན་པར་ཐལ། བློ་ཡུལ་དུ་བྱ་རུང་དང་ནོག་ལྐོག་ཤལ་ལ་དམིགས་ནས་མཚན་ཉིད་དེ་གཉིས་སོ་སོ་དང་ལྡན་པའི་རིགས་ཀུན་བརྗོད་བྱར་སྟོན་པའི་སྒྲ་ཡིན་པའི་ཕྱིར། གཏན་ཚིག་གྲུབ་ཅིང༌། ཁྱབ་ཏེ། མཁས་འཇུག་ལས། ༼༡༨༠༽ དེ་སྟོན་བྱེད་པ་རིགས་ཀྱི་སྒྲ། །དོན་ལ་དམིགས་ནས་མཚོན་བྱ་སྟེ། །ཞེས་དང༌། འདིར་ཡང༌། ཡལ་ག་ལོ་མ་ལྡན་མཐོང་ནས། །དེ་ལ་ཤིང་གི་བརྡ་སྦྱོར་ལ། །བརྡ་དེ་རིགས་ལ་སྦྱོར་བར་བྱེད། །ཅེས་གསུངས་པའི་ཕྱིར། ཞེ་ན། ཀུན་མཁྱེན་ཆེན་པོའི་དགོངས་པ་ནི། །རྣམ་འགྲེལ་ལེའུ་གཉིས་པར། གཟུགས་སོགས་ནུས་པའི་ཁྱད་པར་ནི། །སྤོང་བས་དེ་མཚུངས་འབྲས་བུ་ཡི། །རྒྱུ་མིན་པ་ནི་རྣམ་གཅོད་ལ། །བུམ་པའི་སྒྲ་ནི་འཇུག་པར་འགྱུར། །ཞེས་པའི་ཚོགས་བརྗོད་ཀྱི་སྒྲ་དང༌། དེ་སྤྱི་ཡན་ལག་ཏུ་བྱས་ཏེ། །བུམ་པ་ཡིས་ནི་གཟུགས་སོགས་ཞེས། །དེ་ནུས་ཁྱད་པར་སྟོན་པར་བྱེད། །ཅེས་པས་རིགས་བརྗོད་ཀྱི་སྒྲ་བསྟན་པ་དེའི་དོན་དུ་དགོངས་ནས། མཚན་ཉིད་དེ་ལྟར་བཞག་པ་ཡིན་པས། མཚན་ཉིད་དེ་རྣམ་འགྲེལ་གྱི་གཞུང་གི་དངོས་བསྟན་གྱི་རིགས་བརྗོད་ཀྱི་སྒྲའི་མཚན་ཉིད་དུ་འབྱོར་བ་ཡིན་ནོ། །དེ་ལྟར་ན་ཆོས་ཅན་བརྗོད་པའི་སྒྲ་དང་རིགས་བརྗོད་ཀྱི་སྒྲ་གཉིས་མི་འགལ་ཏེ།

རང་རང་གི་མཚན་ཉིད་ལ་དམིགས་ནས་བ་གླང་ཞེས་པ་དང༌། ཤིང་ཞེས་པའི་སྒྲ་ལ་སོགས་པ་རྣམས་དེ་གཉིས་ཀ་ཡིན་པའི་ཕྱིར་ཏེ། ཆོས་ཅན་བརྗོད་པར་ནི་སྔར་སྒྲུབ་ཟིན་ལ་རིགས་བརྗོད་ཡིན་པ་ནི། དེ་དག་མིང་དང་རིགས་ཀྱི་སྒྲ། །མཁས་པ་རྣམས་ཀྱིས་གཉིས་སུ་ཕྱེ། །ཞེས་པའི་འགྲེལ་པར། མིང་གི་སྒྲ་ 

༼༡༨༡༽ ནི་ལྷས་སྦྱིན་དང༌། མཆོད་སྦྱིན་ལ་སོགས་པ་དང༌། རིགས་ཀྱི་སྒྲ་ནི་ཤིང་དང་བ་གླང་ལ་སོགས་པའོ། །ཞེས་པས་གསལ་བར་བསྟན་པའི་ཕྱིར། བུམ་པ་ཞེས་པའི་སྒྲ་ནི་ཆོས་ཅན་བརྗོད་པ་དང༌། རིགས་བརྗོད་གཉིས་ཀ་ཡིན་པའི་སྟེང་དུ་བུམ་པའི་རྡུལ་རྫས་བརྒྱད་ལ་བལྟོས་ནས་ཚོགས་བརྗོད་ཀྱི་སྒྲ་ཡང་ཡིན་པས་གསུམ་ག་ཡིན་པར་འགྲུབ་ལ། འོན་ཀྱང་ཀུན་མཁྱེན་ཆེན་པོའི་མཚན་ཉིད་དེ་ལྟར་ན་རིགས་བརྗོད་དང་ཚོགས་བརྗོད་ཀྱི་སྒྲའི་གཞི་མཐུན་མི་བཞེད་པ་འདྲའོ། །བྱེད་ལས་ཀྱི་སྒོ་ནས་དབྱེ་ན། མི་ལྡན་རྣམ་གཅོད་ཀྱི་ངག གཞན་ལྡན་རྣམ་གཅོད་ཀྱི་ངག མི་སྲིད་རྣམ་གཅོད་ཀྱི་ངག་དང་གསུམ། དེ་རེ་རེ་ལ་ཡང་ངེས་ཟུང་དངོས་སུ་སྦྱར་མ་སྦྱར་གཉིས་གཉིས་སུ་ཡོད་དེ། རྣམ་འགྲེལ་ལེའུ་བཞི་པར། ཆོས་ཀྱི་ཚིག་ཕྲད་ཐ་དད་པར། །བྱེད་པས་མི་ལྡན་གཞན་ལྡན་དང༌། །ཤིན་ཏུ་མི་སྲིད་རྣམ་གཅོད་བྱེད། །ཁྱད་པར་ཁྱད་པར་ཅན་དག་དང༌། །བྱ་བ་དག་ནི་ལྷན་ཅིག་བརྗོད། །དེ་སྦྱར་མེད་ཀྱང་བརྗོད་འདོད་ལས། །དེ་དོན་ཉིད་ནི་རྟོགས་པར་འགྱུར། །ཞེས་དང༌། ཀུན་མཁྱེན་ཆེན་པོས། ངེས་ཟུང་སྦྱར་བའི་རྣམ་གཅོད་བཤད། །ངེས་ཟུང་མེད་པའི་རྣམ་གཅོད་བཤད། །ཅེས་གསུངས་པའི་ཕྱིར། ངེས་ཟུང་དངོས་སུ་སྦྱར་བ་གསུམ་ནི་རིམ་པ་བཞིན། སྒྲ་བྱས་པ་ཁོ་ན་ཞེས་པ་དང༌། སྒྲ་ཁོ་ན་མཉན་བྱ་ཡིན་ ༼༡༨༢༽ ཞེས་པ་དང༌། ལ་ལ་དུ་བ་སྲིད་པ་ཁོ་ན་ཞེས་པའི་ངག་རྣམས་སོ། །ངེས་ཟུང་དངོས་སུ་མ་སྦྱར་བ་གསུམ་ཡང་རིམ་པ་བཞིན་དུ། ནག་པ་འཕོང་རྐྱེན་ཞེས་པ་དང༌། །ནག་པ་དང་སྲིད་བསྒྲུབ་གཉིས་ཀྱི་ནང་ནས་སྲིད་བསྒྲུབ་འཕོང་རྐྱེན་ཞེས་པ་དང༌། མཚོ་སྐྱེས་ལ་སྔོན་པོ་སྲིད་ཅེས་པའི་ངག་རྣམས་ཡིན་ཏེ། དཔེར་ན་ནག་པ་འཕོང་རྐྱེན་པའམ། །ཞེས་སོགས་གསུངས་པའི་ཕྱིར། །སྤྱིར་ངག་དོན་མཐུན་ཡིན་ན། རང་གི་བརྗོད་བྱར་གྱུར་པའི་རྣམ་དཔྱོད་ཀྱི་དོན་གསུམ་པོ་གོ་བར་བྱེད་པའི་རྗོད་བྱེད་ཡིན་པས་ཁྱབ། ངེས་ཟུང་གི་སྒྲ་དངོས་སུ་དང་ཁོང་ན་ཡོད་པ་གང་རུང་ཅན་ཡིན་པས་ཁྱབ་སྟེ།

རྣམ་འགྲེལ་ལས། གང་ཕྱིར་ངག་འབྲེས་རྣམ་གཅོད་ཕྱིར། །ཞེས་དང༌། འདིར་ཡང་གཞན་ལས་ལྡོག་ནས་དེར་འཇུག་ཕྱིར། །ཚིག་ཀུན་ངེས་ཟུང་སྙིང་པོ་ཅན། །ཞེས་གསུངས་པའི་ཕྱིར། དེ་ལྟར་ན། མིང་ལ་ཡང་མི་ལྡན་རྣམ་གཅོད་ཀྱི་མིང་སོགས་གསུམ་དུ་འགྱུར་བ་ཡིན་ཏེ། ཤེས་བྱ་ཞེས་པའི་སྒྲ་དེ་མི་ལྡན་རྣམ་དཔྱོད་ཀྱི་མིང་སོགས་གསུམ་ཀ་ཡིན་ཕྱིར། དེས་ཤེས་བྱ་བློ་ཡུལ་དུ་མ་འཆར་བ་རྣམ་པར་བཅད་ནས། འཆར་བར་སྟོན་པ་དང༌། ཤེས་བྱ་ལས་གཞན་པ་བློ་ཡུལ་དུ་རྣམ་པར་འཆར་བ་བཅད་ནས། ཤེས་བྱ་ཁོ་ན་བློ་ཡུལ་དུ་འཆར་བ་སྟོན་པ་དང༌། ཤེས་བྱ་བློ་ཡུལ་དུ་འཆར་མི་སྲིད་པ་རྣམ་པར་བཅད་ནས། འཆར་སྲིད་པར་ ༼༡༨༣༽ སྟོན་པའི་སྒྲ་ཡིན་པའི་ཕྱིར་ཏེ། འདི་ལ་དགོངས་ནས། དེས་ན་སྒྲ་གཅིག་བརྗོད་ནའང༌། །དགག་སྒྲུབ་ནུས་པ་རྣམ་གཉིས་ཡོད། །ཅེས་གསུངས་པའི་ཕྱིར། དེ་བཞིན་དུ། ཤིང་ཞེས་པའི་སྒྲ་དེ་ཡང༌། རྣམ་གཅོད་གསུམ་ཀའི་སྒྲ་ཡིན་ཞིང༌། འོན་ཀྱང་ངག་ཚིག་ནི་མ་ཡིན་ནོ། །འོ་ན་རྣམ་འགྲེལ་ལས། དེས་ན་ཤེས་བྱ་ལ་སོགས་ཚིག །ཐ་སྙད་དུ་ནི་འཇོག་རྣམས་ལ། །རྣམ་པར་གཅོད་པ་འགའ་ཞིག་ཡོད། །ཅེས་གསུངས་པ་མི་འཐད་པར་ཐལ། ཤེས་བྱ་ཞེས་པའི་སྒྲ་དེ་ཚིག་མ་ཡིན་པའི་ཕྱིར་ཞེ་ན་སྐྱོན་མེད་དེ། དེ་ནི་རྗོད་བྱེད་ཀྱི་སྒྲ་ཐམས་ཅད་ལ་ཚིག་གི་སྒྲ་ཡངས་པའི་དབང་དུ་བྱས་ཏེ་གསུངས་པ་ཡིན་པའི་ཕྱིར། གཞན་དུ་ན། དང་པོ་ངོ་བོ་བརྗོད་པ་ཙམ་དེ་ཡང་ཚིག་ཏུ་ཐལ་བས་ཧ་ཅང་ཐལ་ལོ། །མཚན་ཉིད་ཀྱི་སྐྱོན་ཐམས་ཅད་ཀྱང་རྣམ་གཅོད་གསུམ་པོ་འདིའི་སྒོ་ནས་གཅོད་དགོས་ཤིང༌། གཅོད་བྱེད་ཀྱི་ངག་གསུམ་ནི་བརྗོད་བྱེད་སྒྲའི་རྣམ་གཅོད་དང༌། དཔྱད་བྱ་རྣམ་དཔྱོད་ཀྱི་དོན་གསུམ་ནི། བརྗོད་བྱ་དོན་གྱི་རྣམ་གཅོད་ཡིན་ཏེ། མ་ཁྱབ་ཁྱབ་ཅེས་མི་སྲིད་གསུམ། མཚན་ཉིད་ཀྱི་ནི་སྤྱི་སྐྱོན་ཡིན། །སྒྲ་དང་དོན་གྱི་རྣམ་གཅོད་ཀུན། །གསུམ་པོ་འདི་ལས་གཞན་ཡོད་མིན། །ཞེས་གསུངས་པའི་ཕྱིར། དེ་ཡང་བརྗོད་བྱ་དོན་གྱི་རྣམ་གཅོད་དང་པོ་ནི།

ཤེས་བྱ་བློ་ཡུལ་དུ་འཆར་བ་ལྟ་བུ་དང༌། གཉིས་ ༼༡༨༤༽ པ་ནི་ཤེས་བྱ་ཁོ་ན་བློ་ཡུལ་དུ་འཆར་བ་དང༌། གསུམ་པ་ནི། ཤེས་བྱ་བློ་ཡུལ་དུ་འཆར་སྲིད་པ་ལྟ་བུའོ། །གསུམ་པ་དེ་དག་གི་དོན་ངེས་པར་བྱ་བ་ལ་གསུམ་སྟེ། སྒྲའི་དངོས་ཀྱི་བརྗོད་བྱ་དོན་དམ་དུ་མེད་པར་སྒྲུབ་པ། གཞི་མེད་ལ་འཁྲུལ་ནས་བརྡ་སྦྱོར་བའི་ཚུལ། གཞི་མེད་ལ་བརྡའ་སྦྱར་བས་འཇུག་ཡུལ་རང་མཚན་གོ་བའི་འཐད་པའོ། །དང་པོ་ནི། རྗོད་བྱེད་སྒྲའི་དངོས་ཀྱི་བརྗོད་བྱ་དོན་དམ་པར་གྲུབ་པ་མེད་དེ། མུ་སྟེགས་བརྡ་སྤྲོད་པས་དོན་རང་མཚན་དང་ཤེས་པ་རང་མཚན་བརྗོད་བྱར་འདོད་པ་དང༌། བྱེ་བྲག་པས་རིགས་སྤྱི་དངོས་པོ་བ་བརྗོད་བྱར་འདོད་པ་དང༌། བྱེ་སྨྲས་སྒྲ་དོན་གྱི་སྤྱི་ལྡན་མིན་འདུ་བྱེད་རྫས་སུ་གྲུབ་པ་བརྗོད་བྱར་འདོད་པ་དང་བཞི་པོ་དེ། བརྗོད་བྱར་མི་འཐད་པ་སྔར་རིགས་པས་སྒྲུབ་ཟིན་པའི་ཕྱིར། གཉིས་པ་ནི། བུམ་འཛིན་རྟོག་པ་ལྟ་བུ་གཞི་མེད་ལ་འཁྲུལ་ནས་བུམ་པའི་དོན་སྤྱི་ལ་ཕྱི་རོལ་བུམ་པར་ཞེན་ནས་བརྡ་སྦྱོར་ལ། དེའི་ཚེ་བུམ་པ་དང་གཅིག་ཏུ་འཁྲུལ་པའི་བུམ་པའི་དོན་སྤྱི་དེ་ནི་སྒྲའི་དངོས་ཀྱི་བརྗོད་བྱར་རྟོག་པས་བརྟགས་ནས་འཇོག་པ་ཡིན་ཏེ། སྒྲའི་དངོས་ཀྱི་བརྗོད་བྱ་དང༌། རྟོག་པའི་དངོས་ཡུལ་དོན་གཅིག་པའི་ཕྱིར། གསུམ་པ་ནི། དོན་རང་མཚན་དང་དོན་སྤྱི་གཉིས་གཅིག་ཏུ་འཁྲུལ་པ་ལ་བརྡ་སྦྱར་བས་མཐར་རྗོད་བྱེད་སྒྲའི་འཇུག་ཡུལ་རང་མཚན་མཚན་ཉིད་པ་ཐོབ་པར་འགྱུར་ཏེ། བརྡའི་དུས་སུ་ ༼༡༨༥༽ ཡང་སྣང་བཏགས་གཅིག་ཏུ་འཁྲུལ་ནས་བརྡ་སྦྱོར། ཐ་སྙད་ཀྱི་དུས་སུ་ཡང་སྣང་བརྟགས་གཅིག་ཏུ་འཁྲུལ་ནས་འཇུག་པར་འགྱུར་བ་གང་ཞིག དེའི་ཚེ་ན། འཇུག་ཡུལ་དོན་རང་མཚན་ཉིད་གོ་བའི་ཕྱིར། །དོན་ཚན་གསུམ་པོ་དེ་ནི། དོན་དང་ཤེས་པ་རང་མཚན་ཡིན་ཞེས་སོགས་ཚིགས་བཅད་གསུམ་དང་ཐད་སོར་སྦྱར་ཤེས་དགོས་སོ། །གསུམ་པ་རྩོད་པ་སྤང་བ་ལ། དངོས་པོའི་སྤྱི་བརྗོད་བྱར་འདོད་པ་དང་མཚུངས་པ་སྤངས་བ་སོགས་རྩོད་པ་དང་རྩོད་ལན་གྱི་རྣམ་གཞག་རིམ་པ་ལྔ་ཡོད་པ་ནི།

སྒྲ་དོན་གཞན་ལས་ལྡོག་ན་ནི། །ཞེས་པ་ནས་འཁྲུལ་ནས་དོན་ལ་འཇུག་པར་འགྱུར་ཞེས་པའི་བར་གྱིས་བསྟན་པ་རྣམ་བཤད་རྣམས་སུ་བལྟ་བར་བྱའོ།། ༈ །།བརྡ་སྤྲོད་པ་དག་དོན་དང་ཤེས་པ་གཉིས། སྒྲ་ཡི་དངོས་ཀྱི་བརྗོད་བྱར་འདོད་པ་ལ། །དངོས་སྟོབས་རིགས་པའི་འཕྲེང་བ་རྣམ་བདུན་འཕངས། །བྱེ་བྲག་པ་ཡི་རིགས་སྤྱི་དངོས་པོ་དང༌། །བོད་དང་བྱེ་སྨྲས་སྒྲ་དོན་དངོས་ཀྱི་ནི། །བརྗོད་བྱར་འདོད་ལའང་རིགས་ལམ་རྡོ་རྗེའི་ཐོག །ཕབ་ནས་འཆད་དུས་དངོས་ཞེན་བརྗོད་བྱ་དང༌། །རྗོད་བྱེད་རྣམ་བཞིས་མཁས་པའི་ལུགས་ཕྱེ་ནས། །འཇུག་ཚེ་དོན་དང་དོན་སྤྱི་གཅིག་ཉིད་དུ། །འཁྲུལ་པས་རང་མཚན་ཐོབ་འདི་རྟོག་གེའི་གནད། །འཆད་དང་འཇུག་དུས་འགལ་དང་མི་འགལ་དང༌། །དངོས་ཞེན་བརྗོད་ ༼༡༨༦༽ བྱེད་དངོས་བཏགས་རྣམ་དབྱེ་དང༌། །ཞེན་པའི་བརྗོད་བྱ་རྗོད་བྱེད་སྒྲ་གང་ལ། །ཡོད་མེད་རྣམ་པར་ཕྱེ་སོགས་མཁས་པའི་གཏམ། །འདི་དག་ལེགས་བཤད་གསར་པ་གསར་པའི་སྐྱེས། །ཡི་གེ་རང་གི་ལྡོག་པས་བརྗོད་བྱའི་དོན། །མི་སྟོན་རྣམ་དབྱེ་བརྗོད་བྱའི་དོན་སྟོན་དང༌། །ཡི་གེ་དངོས་མེད་ཡིག་འབྲུ་དངོས་པོ་ཡི། །སྤུ་རིས་གཏམ་ཀྱིས་སྒྲོ་བསྐུར་ཕྱོགས་མ་ལྷུང༌། །མིང་ཙམ་ཚིག་གི་མཚན་ཉིད་ནུས་པ་ལས། །ཁྱད་གཞི་རྐང་པའི་མིང་ཡང་ཚིག་སོགས་སུ། །འདོན་པའི་ཅ་ཅོ་རྣ་བའི་བདུད་རྩི་མིན། །བརྒྱད་པ་བོད་པ་སྐབས་དོན་ཤིང་ཉིད་ལ། །བོད་པ་ཡིན་ཏེ་ཀྱེ་ཤིང་ཞེས་པས་ཆོག །ཡུལ་གྱི་སྒོ་ནས་ཆོས་དང་ཆོས་ཅན་དང༌། །རིགས་དང་ཚོགས་པ་བརྗོད་པ་རྣམ་བཞི་ལས། །ཆོས་དང་ཆོས་ཅན་ཁྱད་པར་ཁྱད་ཆོས་གཞན། །སྤོང་ཞིང་ཁྱད་ཆོས་འགའ་ཞིག་ཙམ་བརྗོད་པ། །ཆོས་བརྗོད་སྒྲ་ཡིན་ཆོས་གཞན་མི་སྤོང་ཞིང༌། །ཁྱད་གཞི་ཁྱད་ཆོས་ཐུན་མོང་བརྗོད་པ་འདི། །ཆོས་ཅན་སྒྲ་མཚན་ཉིད་ལེགས་པར་གྲུབ། །བུམ་པའི་གཟུགས་སོགས་བྱེ་བྲག་རྣམ་སྤངས་ནས། །རྡུལ་རྫས་བརྒྱད་འདུས་བུམ་པ་ཉིད་བརྗོད་པ། །ཚོགས་བརྗོད་སྒྲ་རུ་ལེའུ་གཉིས་པར་བཤད། །རིགས་བརྗོད་སྒྲ་ཡང་དེ་ཡི་འགྲོས་ལྟར་ན། །བུམ་པའི་གཟུགས་སོགས་རྡུལ་རྫས་སོ་སོ་བ། །བརྗོད་པ་ཙམ་ལ་

༼༡༨༧༽ བཤད་པ་ལྟར་སྣང་ཡང༌། །བདག་ཉིད་ཆེན་པོས་ཤིང་དང་བ་གླང་གི །སྒྲ་སོགས་རིགས་བརྗོད་སྒྲ་རུ་ཡང་དང་ཡང༌། །གསུངས་འདི་རྣམ་དཔྱོད་སྙིང་ལ་གཅེས་པའི་ནོར། །བྱེད་ལས་སྒོ་ནས་རྣམ་གཅོད་ངག་གསུམ་དབྱེ། །འདི་ཉིད་ཁྱད་གཞི་ཁྱད་ཆོས་སྦྱར་བ་ལས། །ངེས་ཟུང་དངོས་སུ་ཡོད་མེད་གསུམ་གསུམ་ཡིན། །ཤེས་བྱ་སོགས་ཀྱི་སྒྲ་གཅིག་བརྗོད་ན་ཡང༌། །མི་ལྡན་གཞན་ལྡན་རྣམ་གཅོད་ནུས་གཉིས་ཡོད། །དེས་ན་མིང་ལ་རྣམ་གཅོད་གསུམ་དུ་གྲུབ། །འོན་ཀྱང་མིང་ལ་ཚིག་ཏུ་བཤད་པ་ནི། །རྗོད་བྱེད་ཀུན་ལ་ཚིག་གི་སྒྲ་ཡངས་པར། །བྱས་པའི་སྐབས་ཡིན་མིང་ཚིག་སོ་སོར་འཐད། །གཞན་དུ་ངོ་བོ་སྟོན་ཀུན་ཚིག་ཏུ་འགྱུར། །འདི་དག་བློ་གྲོས་ཕྲ་ཞིབ་རིགས་པ་ཡིས། །དཔྱད་པའི་དངོས་སྟོབས་རིགས་ལུགས་དམ་པ་ཡིན། །བརྗོད་བྱ་བརྗོད་བྱེད་ཀྱི་རྟོགས་ཚུལ་བཤད་ཟིན་ཏོ།། ༈ །།ཆོས་གྲགས་གཞུང་གི་དཔུང་ཚོགས་ཡན་ལག་བཞིས། །འབྲེལ་པ་ངོ་བོས་སྒྲུབ་འདོད་གཡུལ་བཅོམ་ནས། །སེལ་ངོའི་འབྲེལ་པ་ཙམ་ལས་རྟོག་གེའི་གནད། །ཕུལ་ཕྱིན་སྟོན་མཁས་ས་སྐྱའི་འཇམ་མགོན་རྒྱལ། །བཞི་པ་འབྲེལ་པ་དང་འགལ་བའི་རྟོགས་ཚུལ་ལ་གཉིས་ཏེ། འབྲེལ་པའི་རྟོགས་ཚུལ་དང༌། འགལ་བའི་རྟོགས་ཚུལ་ལོ། །དང་པོ་ལ་གསུམ་སྟེ། དོན་ལ་འབྲེལ་པ་དགག བློ་ངོར་འབྲེལ་པ་སྒྲུབ། འབྲེལ་ ༼༡༨༨༽ པ་སྒྲུབ་བྱེད་ཀྱི་ཚད་མ་བཤད་པའོ། །དང་པོ་ལ་སྤྱིར་དགག་པ་དང༌། སོ་སོར་དགག་པ་གཉིས་ལས། དང་པོ་ནི། རང་རང་གི་ངོ་བོ་ལ་མ་འདྲེས་པར་གནས་པའི་དངོས་པོ་ཐམས་ཅད་དོན་ལ་འབྲེལ་བ་མེད་པ་ཡིན་ཏེ། ཆོས་ཐ་དད་པ་གཉིས་གཅིག་ཏུ་འདྲེས་པ་མི་སྲིད་ཅིང༌། ཆོས་གཅིག་ལ་ནི་རང་ཉིད་རང་དང་འབྲེལ་པ་མི་སྲིད་པའི་ཕྱིར། གཙང་ནག་པ་ལ་སོགས་པ་འགའ་ཞིག གཅིག་དུ་བྲལ་གྱི་རྟགས་ལས་སྒྲུབ་ཆོས་མེད་དགག་སྒྲུབ་པ་ལྟ་བུའི་དངོས་མེད་ལ་དངོས་འབྲེལ་ཡོད་དེ། དེ་ལ་དངོས་འབྲེལ་མེད་ན་དགག་བྱའི་ཆོས་མི་སྲིད་པས་ལྡོག་འབྲེལ་ཡང་མེད་ན་འབྲེལ་མེད་ཀྱི་རྟགས་སྲིད་པར་ཐལ་བའི་ཕྱིར་རོ། །ཞེས་ཟེར་བ་མི་འཐད་དེ།

དངོས་མེད་ངོ་བོས་གྲུབ་པ་མེད་པ་ལ་དོན་དམ་པར་འབྲེལ་པ་ཡོད་ན་དངོས་པོར་འགྱུར་བའི་ཕྱིར་ཏེ། དོན་དམ་པར་བདག་གཅིག་གི་འབྲེལ་ན་རང་བཞིན་གཅིག་པས་དངོས་པོ་དང༌། དོན་དམ་པར་དེ་འབྱུང་གི་འབྲེལ་ན་འབྲེལ་པའི་གཞི་དེའི་འབྲས་བུའམ་དངོས་པོར་འགྱུར་བས་སོ། །མ་ཕམ་གཡག་པས། འདིའི་དངོས་འབྲེལ་དངོས་པོའི་འབྲེལ་པ་ལ་མཛད་པ་ནི་མི་འཐད་དེ། ཕྱོགས་སྔ་མས་དངོས་འབྲེལ་དང་ལྡོག་འབྲེལ་གཉིས་ཀྱི་བཟླས་ཕྱེ་བའི་དངོས་འབྲེལ་དངོས་མེད་ལ་ཡོད་པར་ཁས་བླང་གིས། དེ་ལ་དངོས་པོའི་འབྲེལ་པ་ཡོད་པར་ཁས་མ་བླང་པའི་ ༼༡༨༩༽ ཕྱིར། ཡང་དངོས་པོ་དང་དངོས་མེད་གཉིས་ཀ་ལ་དོན་ལ་འབྲེལ་པ་མེད་དེ། ཆོས་གང་ཞིག་ཆོས་གཞན་མི་འདོར་བ་དེ་འབྲེལ་པ་སྤྱིའི་མཚན་ཉིད་དུ་ཕྱི་ནང་གཉིས་ཀ་མཐུན་པ་གང་ཞིག དེ་དོན་ལ་དངོས་པོ་དང་དངོས་མེད་གཉིས་ཀ་ལ་མེད་པའི་ཕྱིར་ཏེ། དངོས་པོ་ཐ་དད་པ་རྣམས་གཅིག་ཏུ་འདྲེས་པ་མེད་པའི་ཕྱིར་དང༌། དངོས་མེད་ལ་ངོ་བོ་མེད་པའི་ཕྱིར། གཉིས་པ་ལ་གསུམ་སྟེ། བདག་གཅིག་གི་འབྲེལ་པ་དོན་ལ་གྲུབ་པ་དགག དེ་བྱུང་གི་འབྲེལ་པ་དོན་ལ་གྲུབ་པ་དགག དེ་ལས་གཞན་པའི་འབྲེལ་པ་དགག་པའོ། །དང་པོ་ནི། སྒྲ་བྱས་མི་རྟག་པ་གསུམ་ལྡོག་པ་ཐ་དད་དུ་རྟོག་བློས་ཕྱེ་བ་ཙམ་མ་གཏོགས་དོན་ལ་འབྲེལ་པ་མེད་དེ། བདག་གཅིག་པ་ལ་ཆོས་ཐ་དད་པ་གཉིས་མེད་ཅིང༌། ཆོས་གཉིས་མེད་པ་ལ་འབྲེལ་པ་མི་སྲིད་པའི་ཕྱིར་ཏེ། འབྲེལ་པའི་མཚན་ཉིད་ལ་ཆོས་གཞན་མི་འདོར་བར་བཤད་པས། འབྲེལ་པ་ནི་ཆོས་གཉིས་ལ་ངེས་པར་གནས་པའི་ཕྱིར། འདིར་པཎ་ཆེན་རིན་པོ་ཆེས། སྣང་ངོར་བདག་གཅིག་འབྲེལ་པ་དགག །ཅེས་སོགས་ཀྱིས་ས་བཅད་མཛད་པ་ནི་མི་འཐད་དེ། སྣང་ངོར་བདག་གཅིག་འབྲེལ་པ་ནི་དགག་བྱ་མ་ཡིན་པའི་ཕྱིར་ཏེ། སྣང་ངོར་དེ་སྒྲུབ་དགོས་པའི་ཕྱིར་ཏེ། བློ་ངོར་འབྲེལ་པ་སྒྲུབ་ཅེས་གསུངས་པའི་ཕྱིར། གཞན་དུ་ན། སྣང་ངོར་དང་བློ་ངོར་མི་ ༼༡༩༠༽ གཅིག་པར་སྣང་ངོར་དང་དོན་གཉིས་གཅིག་པར་ཐལ་ལོ། །བོད་ཁ་ཅིག

གལ་ཏེ་བྱས་མི་རྟག་གི་ལྡོག་པ་རྩོད་གཞི་སྒྲའི་སྟེང་དུ་དོན་ལ་མ་གྲུབ་པར་བློས་བྱས་པ་ཡིན་ན། དོན་ལ་བྱས་པས་སྒྲ་མི་རྟག་པར་སྒྲུབ་པའི་ཚུལ་གསུམ་གྲུབ་པ་མི་སྲིད་པས། བྱས་མི་རྟག་གཉིས་རྩོད་གཞིའི་སྟེང་དུ་དོན་ལ་བདག་གཅིག་ཏུ་འབྲེལ་པ་ཡིན་ནོ་ཞེ་ན། སྒྲའི་སྟེང་གི་བྱས་མི་རྟག་གཉིས་སྒྲའི་རྫས་སུ་གཅིག་པར་དོན་མཐུན་མོད། འོན་ཀྱང་བྱས་མི་རྟག་གི་ལྡོག་པ་ཐ་དད་པ་རྣམས་དོན་ལ་ཐ་དད་དུ་ཡོད་ན་བྱས་མི་རྟག་གི་ལྡོག་པ་ནང་ཕན་ཚུན་འབྲེལ་ལམ་མ་འབྲེལ། མ་འབྲེལ་ན་བྱས་པ་སྒྲ་མི་རྟག་པ་སྒྲུབ་པའི་རྟགས་ཡང་དག་མ་ཡིན་པར་འགྱུར་ཞིང༌། འབྲེལ་ན་བདག་གཅིག་གམ་དེ་བྱུང་གང་དུ་འབྲེལ། དང་པོ་ལྟར་ན། བྱས་མི་རྟག་གཉིས་རྫས་ཀྱང་གཅིག་ལྡོག་པ་ཡང་གཅིག་པས་ཐ་དད་དུ་མིང་བཏགས་ཀྱང་མིང་གི་རྣམ་གྲངས་སུ་འགྱུར་གྱིས། ལྡོག་པ་ཐ་དད་དུ་མི་འགྱུར་རོ། །གཉིས་པ་ལྟར། དེ་བྱུང་དུ་འབྲེལ་ན། བྱས་པ་སྒྲ་མི་རྟག་པར་སྒྲུབ་པའི་འབྲས་རྟགས་སུ་འགྱུར་རོ། །འདི་དག་ནི་དཔྱད་པའི་རིགས་པ་གཙོ་ཆེ་ཞིང༌། དཔྱད་པའི་ཚེ་ན་བྱས་མི་རྟག་ལ་བདག་གཅིག་གི་འབྲེལ་པ་གྲུབ་པ་འགོག་པ་ཡིན་གྱིས། སྤྱིར་ནི་མ་ཡིན་ཏེ་སེལ་ངོའི་བྱས་མི་རྟག་སོགས་ལ་བདག་གཅིག་གི་འབྲེལ་པ་གྲུབ་པའི་ཕྱིར་ཏེ། བྱས་པས་སྒྲ་མི་རྟག་པར་སྒྲུབ་པ་སོགས། ༼༡༩༡༽ རང་བཞིན་གྱི་རྟགས་ཐམས་ཅད་དངོས་འབྲེལ་བདག་གཅིག་འབྲེལ་ལ་བརྟེན་པ་ཡིན་པའི་ཕྱིར། འདིར་དོགས་པ་འདི་འབྱུང་སྟེ། བྱས་མི་རྟག་ལ་དོན་ལ་བདག་གཅིག་གི་འབྲེལ་པ་གྲུབ་པར་ཐལ། དེ་གཉིས་དོན་ལ་བདག་ཉིད་གཅིག་ཡིན་པའི་ཕྱིར་ཏེ། དེ་གཉིས་དོན་ལ་གྲུབ་པ་གང་ཞིག དེ་གཉིས་བདག་ཉིད་གཅིག་ཡིན་པའི་ཕྱིར། དང་པོ་མ་གྲུབ་ན། དེར་ཐལ། དེ་གཉིས་དོན་དམ་པར་ཡོད་པའི་ཕྱིར་ཏེ། དེ་གཉིས་དོན་དམ་པར་དོན་བྱེད་ནུས་པ་ཡིན་པའི་ཕྱིར་ཞེ་ན། ཐལ་བ་སྔ་མ་དེ་མ་ཁྱབ་ཏེ། མེ་དུ་གཉིས་དོན་ལ་རྒྱུ་འབྲས་ཡིན་ཀྱང༌། དེ་གཉིས་ལ་དོན་ལ་རྒྱུ་འབྲས་ཀྱི་འབྲེལ་པ་མ་གྲུབ་པའི་ཕྱིར།

དེ་ཡང་དེ་གཉིས་དོན་ལ་རྒྱུ་འབྲས་ཡིན་ཏེ། དུ་བ་དེ་དོན་ལ་མེ་ལས་སྐྱེས་པའི་ཕྱིར་ཏེ། དོན་ལ་རྒྱུ་མེ་མེད་ན་འབྲས་བུ་དུ་བ་མི་འབྱུང་བར་བཤད་པ་དེ་འཐད་པའི་ཕྱིར་ཏེ། དོན་གྱི་དུ་བ་མེ་མེད་ན། །མེ་འབྱུང་བ་ཙམ་ཡོད་མོད་ཀྱང༌། །ཞེས་དང༌། དེའི་འགྲེལ་པར། དོན་ལ་རྒྱུ་མེད་པར་འབྲས་བུ་མི་འབྱུང་མོད། ཅེས་གསུངས་པའི་ཕྱིར། འདིའི་ཤུགས་ལས་དོན་ལ་རྒྱུ་མེ་ལས་འབྲས་བུ་དུ་བ་འབྱུང་བ་བསྟན་པས། དོན་ལ་རྒྱུ་འབྲས་ཀྱི་རྣམ་གཞག་བསྟན་པ་ཡིན་ནོ། །ཡང་མེ་དེ་ཡང་དོན་ལ་དུ་བ་བསྐྱེད་བྱེད་ཡིན་ཏེ། དོན་ལ་དུ་བ་བསྐྱེད་པའི་དོན་བྱེད་ནུས་པ་ཡིན་པའི་ཕྱིར་ཏེ། དོན་དམ་པར་ ༼༡༩༢༽ དུ་བ་བསྐྱེད་པའི་དོན་བྱེད་ནུས་པ་ཡིན་པའི་ཕྱིར། མ་གྲུབ་ན། དེར་ཐལ། ས་བོན་དེ་དོན་དམ་པར་མྱུ་གུ་བསྐྱེད་པའི་དོན་བྱེད་ནུས་པ་ཡིན་པའི་ཕྱིར། རྣམ་འགྲེལ་ལས། ས་བོན་སོགས་ནི་མྱུག་སོགས་ལ། །ནུས་མཐོང་ཞེས་གསུངས་པའི་ཕྱིར། འོ་ན་རྣམ་འགྲེལ་ལས། འབྲས་བུ་རག་ལས་མེད་པ་ཡང༌། །རྟོག་པ་ཡིས་ནི་སྦྲེལ་བར་བྱེད། །ཅེས་གསུངས་པ་མི་འཐད་པར་ཐལ། དུ་བ་དེ་དོན་དམ་པར་རྒྱུ་མེ་ལ་རག་ལས་པའི་ཕྱིར་ཏེ། དེ་དོན་དམ་པར་དེ་ལས་སྐྱེས་པའི་ཕྱིར། ཞེ་ན་སྐྱོན་མེད་དེ། དུ་བ་དེ་རང་དུས་སུ་རང་གི་རྒྱུ་ལས་གྲུབ་ཟིན་པས། རང་དུས་སུ་རྒྱུ་ལ་རག་མ་ལས་པ་ནི་གཞུང་དེའི་བསྟན་དོན་ཡིན་པའི་ཕྱིར། དེ་སྐད་དུ། རང་གི་རྒྱུ་ལས་གྲུབ་པའི་ཕྱིར། །འབྲས་བུ་རག་ལས་མེད་པ་ཡང༌། །ཞེས་སོགས་གསུངས་སོ། །གཞན་ཡང་རང་དུས་སུ་རྒྱུ་ལ་རག་ལས་ན་རང་དུས་སུ་རྒྱུ་འདས་པས་དངོས་མེད་དང༌། རང་ཉིད་ད་ལྟར་བ་དངོས་པོ་ཡིན་པས་གཅིག་པ་བཀག་པའི་ཐ་དད་དུ་གསུངས་པའང་མི་འཐད་པར་འགྱུར་ལ། དེ་འདོད་ན། རང་འགྲེལ་ལས། རྒྱུ་མེ་ཡོད་པ་ལས་འབྲས་བུ་དུ་བ་མ་སྐྱེས་ནས་དངོས་མེད་ཡིན་ལ། དུ་བ་ནམ་སྐྱེས་པ་ན་དེ་བསྐྱེད་པའི་རྒྱུ་མེ་སྐད་ཅིག་གིས་འཇིག་པས་དངོས་མེད་དུ་འགྱུར་བའི་ཕྱིར།

གང་ལྟར་ཡང་རྒྱུ་འབྲས་གཅིག་པ་བཀག་པ་ལ་འབྲེལ་པ་མི་སྲིད་དོ་ཞེས་གསུངས་པ་ 

༼༡༩༣༽ མི་འཐད་པར་འགྱུར་རོ། །འདིའི་དོན་སྤྱིར་རྒྱུ་འབྲས་གཅིག་པ་བཀག་པ་མ་ཡིན་ཏེ། རྒྱུ་འབྲས་གཉིས་ཀ་དངོས་པོ་ཡིན་པའི་ཕྱིར། རྒྱུ་དང་འབྲས་བུ་དུས་སོ་སོ་ལ་ལྟོས་ནས་གཅིག་པ་བཀག་པ་ཡིན་ཏེ། རྒྱུའི་དུས་སུ་འབྲས་བུ་མ་སྐྱེས་པས་མ་འོངས་པ་དང༌། རྒྱུ་རང་ཉིད་ད་ལྟར་བ་ཡིན་པས་དངོས་མེད་དང་དངོས་པོ་སོ་སོར་ཡིན་པ་དང༌། འབྲས་བུའི་དུས་ལ་ལྟོས་ནས་ཀྱང༌། དེ་བཞིན་དུ་མཚུངས་པའི་ཕྱིར། དེ་ལྟར་ན་མེ་དུ་དོན་ལ་རྒྱུ་འབྲས་ཡིན་ཀྱང་དོན་ལ་དེའི་འབྲེལ་པ་མ་གྲུབ་ཏེ། དུ་བ་མེ་ལས་སྐྱེས་པ་མཚམས་སྦྱོར་བའི་འབྲེལ་པ་དོན་ལ་མ་གྲུབ་པའི་ཕྱིར་ཏེ། དེ་རྟོག་པས་བརྟགས་ནས་བྱས་པ་ཡིན་པའི་ཕྱིར། དེ་སྐད་དུ། སྔ་ཕྱི་བཟུང་ནས་འབྲེལ་པ་ནི། །རྟོག་པ་མིན་པས་སྦྲེལ་མི་ནུས། །ཞེས་དང༌། དེའི་འགྲེལ་པར། སྔར་གྱི་མེ་དེ་མེད་ན། ད་ལྟར་གྱི་དུ་བ་འདི་མི་འབྱུང༌། ཞེས་མཚམས་སྦྱོར་བའི་འབྲེལ་པ་ནི། རྟོག་པས་བྱས་པ་མ་ཡིན་པ་དོན་ལ་མི་སྲིད་དོ། །ཞེས་གསུངས་སོ། །གཉིས་པ་དེ་འབྱུང་གི་འབྲེལ་པ་དོན་ལ་དགག་པ་ལ་གཉིས་ལས། རྒྱུ་འབྲས་ཀྱི་རྫས་ལ་འབྲེལ་པ་དགག་པ། རྒྱུ་འབྲས་ཀྱི་རིགས་ལ་འབྲེལ་པ་དགག་པའོ། །དང་པོ་ལ། རྒྱུ་འབྲས་རིམ་གྱིས་པ་ལ་འབྲེལ་པ་དགག རྐྱང་པ་ལ་འབྲེལ་པ་དགག་པ། ལྟོས་པ་ལ་འབྲེལ་པ་དགག་པ་དང་གསུམ་ལས། དང་པོ་ནི། དངོས་པོ་ཐ་ ༼༡༩༤༽ དད་དུས་མཉམ་པ་སྔ་ཕྱི་མ་ཡིན་པ་རྣམས་ལ་དེ་འབྱུང་གི་འབྲེལ་པ་མི་སྲིད་ཅིང༌། མེ་དུ་ལྟ་བུའི་དུས་མི་མཉམ་པ་སྔ་ཕྱི་ཅན་རྣམས་ལ་ཡང་དེ་འབྱུང་གི་འབྲེལ་པ་དོན་ལ་མ་གྲུབ་སྟེ། གང་རུང་གཅིག་དངོས་པོར་ཡོད་པའི་དུས་སུ་གཅིག་ཤོས་དངོས་པོར་མེད་པའི་ཕྱིར། གཉིས་པ་ནི། གལ་ཏེ་འབྲེལ་པ་ནི་ཕན་ཚུན་ཐ་དད་པའི་ཆོས་གཉིས་ལ་ལྟོས་མི་དགོས་ཀྱི། དུ་མེ་ལ་སོགས་པ་སོ་སོ་བ་མཐོང་བས་འབྲེལ་པ་གྲུབ་བོ་སྙམ་ན། འབྲེལ་མེད་ཀྱི་ཆོས་མེད་པར་ཐལ་བ་དང༌། མེ་དུ་རྐྱང་པ་རེ་རེ་མཐོང་བས་ཀྱང་མེ་དུ་གཉིས་ཀའི་འབྲེལ་པ་ངེས་པར་ཐལ།

མེ་དུ་རེ་རེ་བ་མཐོང་བས་འབྲེལ་པ་གྲུབ་པའི་ཕྱིར། གསུམ་པ་ནི། གལ་ཏེ་རྒྱུ་འབྲས་ཕན་ཚུན་ལྟོས་ནས་ཕན་འདོགས་བྱེད་དང༌། འདོགས་བྱ་ཡིན་པའི་ཕྱིར་ན་འབྲེལ་པ་ནི་ཆོས་གཉིས་ལ་ལྟོས་པ་མི་འགལ་ལོ་ཞེ་ན། འདི་ཡང་སྔར་དང་མཚུངས་ཏེ། ཕན་འདོགས་བྱེད་དང་ཕན་འདོགས་བྱ་གང་རུང་གཅིག་དངོས་པོར་ཡོད་པའི་ཚེ་ན་གཅིག་ཤོས་དངོས་པོར་མེད་པས་ཕན་བྱ་ཕན་བྱེད་ལ་དོན་ལ་འབྲེལ་པ་མི་འཐད་པའི་ཕྱིར། འདིར་པཎ་ཆེན་གྱིས། རྒྱུ་འབྲས་གཉིས་སྣང་ངོར་ཕན་བྱ་ཕན་བྱེད་དུ་འཐད་པ་དཀའ་བ་ཡིན་གསུངས་པ་ཡང་མི་འཐད་དེ། རྒྱུ་འབྲས་གཉིས་ལ་བློའི་སྣང་ངོར་དེ་འབྱུང་གི་འབྲེལ་པ་གྲུབ་པའི་ཕྱིར་ཏེ། དེ་གཉིས་ལ་སེལ་བའི་བློ་ངོར་དེ་འབྱུང་གི་འབྲེལ་པ་གྲུབ་ ༼༡༩༥༽ པའི་ཕྱིར། མ་གྲུབ་ན། དེར་ཐལ། དེ་འབྱུང་འབྲེལ་ལ་བརྟེན་པའི་རྟགས་ཐམས་ཅད་སེལ་བའི་བློ་ངོར་འཐད་པ་ཡིན་པའི་ཕྱིར། ཡང་གལ་ཏེ་རྒྱུ་ལ་ལྟོས་པ་མེད་པར་འབྲས་བུའི་ཐ་སྙད་མི་འབྱུང་བ་ཙམ་ལ་དེ་འབྱུང་གི་འབྲེལ་པར་འདོད་དོ་ཞེ་ན། འོ་ན་རྭ་གཡས་གཡོན་དང༌། ཕ་རོལ་ཚུ་རོལ་དང༌། རིང་ཐུང་ལ་སོགས་པ་ཐམས་ཅད་ཀྱང་རྒྱུ་འབྲས་ཀྱི་འབྲེལ་པར་འགྱུར་ཏེ། རྭ་གཡས་པ་ལ་མ་ལྟོས་པར་གཡོན་པའི་ཐ་སྙད་མི་འབྱུང་བ་སོགས་དེའི་ཕྱིར་རོ། །ཐ་སྙད་ཙམ་དུ་ལྟོས་པ་མ་ཡིན་གྱི། དོན་ཉིད་ལ་མེད་ན་མི་འབྱུང་གི་འབྲེལ་པ་ཡོད་དོ་ཅེ་ན། དོན་ལ་མེ་མེད་ན་དུ་བ་མི་འབྱུང་བའི་འབྲེལ་པ་དེ་རྫས་ཀྱི་དབང་དུ་བྱས་སམ། ལྡོག་པའི་དབང་དུ་བྱས་པ་ཡིན་བརྟགས་ན་རིགས་པས་ཁེགས་ཏེ། མེའི་རྫས་ལ་གསུམ་ལས། ད་ལྟར་བའི་དུ་བ་མེ་མེད་ན་མི་འབྱུང་བ་ཡིན་མོད། འདས་པའི་མེ་ཐོབ་བྱ་མ་ཡིན་ཏེ་འགགས་པའི་ཕྱིར། མ་འོངས་པའི་མེ་ཐོབ་བྱ་ཡིན་ནའང༌། རྒྱུ་མ་ཡིན་པས་མེད་ན་མི་འབྱུང་རྩིར་མེད་ལ། ད་ལྟར་གྱི་མེ་ནི་རང་དུས་ཀྱི་དུ་བ་དང་དུས་མཉམ་པས་མེད་ན་མི་འབྱུང་བ་དང་ཐོབ་པ་གཉིས་ཀ་རྩིར་མེད་དོ། །གཉིས་པ་ལྡོག་པའི་དབང་དུ་བྱས་ན་དོན་གྱི་འབྲེལ་པ་མི་འཐད་དེ།

རྟོག་པས་སྔ་ཕྱི་སྦྲེལ་ཏེ་འབྲེལ་པར་སྒྲོ་བཏགས་པ་ཡིན་པའི་ཕྱིར། གཉིས་པ་རིགས་ལ་འབྲེལ་པ་དགག་པ་ནི། བོད་ལ་ལ་རྒྱུ་འབྲས་རང་གི་མཚན་ ༼༡༩༦༽ ཉིད་ལ་འབྲེལ་པ་མེད་ཀྱང༌། དེའི་རིགས་ལ་དེ་འབྱུང་གི་འབྲེལ་པ་དོན་ལ་ཡོད་དོ་ཞེ་ན། དེ་ཡང་མི་འཐད་དེ། རིགས་དེ་རྒྱུ་འབྲས་རང་མཚན་པ་ལ་ཟེར་ན་སྔར་དུས་གསུམ་དུ་བརྟགས་ནས། བཀག་པའི་སྐྱོན་ལས་འདས་པ་མེད་ལ། དེ་ལས་གཞན་པའི་རིགས་སུ་གྱུར་པའི་སྤྱི་ཡོད་ན། སྤྱི་དེ་རང་གི་གསལ་བ་དང་རྫས་ཐ་དད་ན་བྱེ་བྲག་པ་ལ་བརྗོད་པའི་སྐྱོན་དང༌། རྫས་གཅིག་ན་གྲངས་ཅན་ལ་བརྗོད་པའི་སྐྱོན་སྔར་སྤྱི་དང་བྱེ་བྲག་བརྟག་པར་བཤད་ཟིན་པ་ལྟར་འདིར་ཡང་འགོག་བྱེད་དུ་འབྱུང་བའི་ཕྱིར། གསུམ་པ་དེ་ལས་གཞན་པའི་འབྲེལ་པ་དགག་པ་ནི། འདིས་ནི་ལྡན་དང་འདུ་བ་དང༌། །ཁྱད་པར་དང་ནི་ཁྱད་པར་ཅན། །བྱེད་དང་ཕྲད་པ་ལ་སོགས་པ། །འབྲེལ་པར་འདོད་པ་བཀག་པ་ཡིན། །ཞེས་པ་ལྟར་བདག་གཅིག་དང་དེ་འབྱུང་གི་འབྲེལ་པ་དོན་ལ་གྲུབ་པ་འགོག་པའི་རིགས་པ་འདིས་ནི་ཆོས་ཅན། བྱེ་བྲག་པས་བཏགས་པའི་འབྲེལ་པ་གཞན་ཡང་ཁེགས་པ་ཡིན་ཏེ། འཁར་གཞོང་ལ་རྒྱ་ཤུག་བརྟེན་པ་ལྟ་བུ་ལྡན་པའི་འབྲེལ་པ་དང༌། སྤྱི་རྟག་པའི་རྟེན་ལ་གསལ་བ་མི་རྟག་པ་བརྟེན་པ་འཕྲོད་པ་འདུ་བའི་འབྲེལ་པ་དང༌། བྱས་མི་རྟག་ལ་སོགས་པ་ཆོས་ཐ་དད་པ་མི་འབྲེལ་བ་ཐམས་ཅད་དོན་གཅིག་ལ་འདུ་བའི་འབྲེལ་པ་དང༌། ཁྱད་གཞི་དང་ཐ་དད་པའི་ཁྱད་ཆོས་དབྱུག་པས་ཁྱད་གཞི་སྐྱེས་བུ་ ༼༡༩༧༽ དེ་དབྱུག་པ་ཅན་དུ་གོ་བ་ལ་སོགས་པ་ཁྱད་པར་བྱེད་ཆོས་ཀྱི་འབྲེལ་པ་དང༌། རྒྱུ་འགགས་པ་དང་འབྲས་བུ་ད་ལྟར་བ་གཉིས་མཚམས་སྦྱོར་བའི་བར་གྱི་འབྲེལ་པ་ལ་སྦྱོར་བའི་འབྲེལ་པ་དང༌། བདག་རྟག་པ་དང་བྱ་བ་མི་རྟག་པ་ལ་བྱེད་པའི་འབྲེལ་པ་དང༌། མིག་གིས་གཟུགས་ལ་ལྟ་བ་ནས་ལུས་ཀྱིས་རེག་བྱ་འཛིན་པའི་བར་ཐམས་ཅད་ལ་ཕྲད་པའི་འབྲེལ་པ་དང༌། ཁུ་བྱུག་དང་ཁུ་རྟ་སོགས་ལ་རྗེ་ཁོལ་གྱི་འབྲེལ་པ་དང༌།

ངུར་པ་ཕོ་མོ་ལ་ཁྱོ་ཤུག་གི་འབྲེལ་པ་ལ་སོགས་པ་དོན་ལ་ཡོད་པར་འདོད་པ་ཁེགས་པའི་ཕྱིར། ཇི་ལྟར་ཞེ་ན། ལྡན་པ་དང་འདུ་བ་ལ་སོགས་པ་དེ་དག་དངོས་པོར་མེད་ན་དངོས་འབྲེལ་མི་སྲིད་ཅིང༌། དངོས་པོར་ཡོད་ན་རྫས་གཅིག་ཡིན་ནམ་རྫས་ཐ་དད་ཡིན། རྫས་གཅིག་ཡིན་ན་འབྲེལ་པ་མེད་དེ། ཆོས་ཐ་དད་མེད་པ་ལ་འབྲེལ་པ་རྩིར་མེད་པའི་ཕྱིར། གཉིས་པ་རྫས་ཐ་དད་ཡིན་ཡང་འབྲེལ་པ་མེད་དེ། རྫས་ཐ་དད་ལ་ཕན་ཚུན་འདྲེས་པ་མེད་པའི་ཕྱིར། འདིར་དོགས་པ་སེལ་ངོའི་བྱས་མི་རྟག་ཀྱང་བདག་གཅིག་འབྲེལ་མིན་པར་ཐལ། དེ་ལ་གཅིག་དང་ཐ་དད་བརྟགས་ནས་འགོག་པའི་རིགས་པ་འདི་མཚུངས་པའི་ཕྱིར་སྙམ་ན། མི་མཚུངས་ཏེ། དོན་ལ་འབྲེལ་པ་འདོད་པ་ནི། །གཅིག་དང་ཐ་དད་བརྟགས་པས་ཁེགས། །ཞེས་པའི་དོན་ནོ། །རིགས་པས་དཔྱད་ནས་དོན་ ༼༡༩༨༽ ལ་འབྲེལ་པ་གྲུབ་པ་འགོག་པ་ཡིན་པས་དཔྱད་པའི་རིགས་པའི་སྐབས་ཡིན་ལ། སེལ་ངོའི་བྱས་མི་རྟག་ལ་བདག་གཅིག་གི་འབྲེལ་པ་གྲུབ་པ་སོགས་ནི་སེལ་ངོར་ཡིན་པའི་ཕྱིར་རོ། གལ་ཏེ་ལྡན་པ་སོགས་ལ་དོན་ལ་འབྲེལ་པ་མེད་ཀྱང༌། གཞན་སེལ་གྱི་བློས་སྦྲེལ་ན་བློ་ངོར་འབྲེལ་པ་གྲུབ་པ་ཡིན་ནོ་ཞེ་ན། དེ་དག་བློ་ངོར་ཡང་འབྲེལ་པ་མི་རུང་སྟེ། དེ་དག་ལ་གནོད་བྱེད་ཀྱི་ཚད་མ་ཡོད་པའི་ཕྱིར། གལ་ཏེ་ཚད་མས་གནོད་པ་མེད་ན་བློ་ངོར་འབྲེལ་པ་གྲུབ་མོད། འོན་ཀྱང་འབྲེལ་པ་གཉིས་པོ་གང་རུང་ལས་གཞན་པའི་འབྲེལ་པ་མ་ཡིན་ཏེ། བློ་ངོར་གྲུབ་པའི་འབྲེལ་པ་ཐམས་ཅད་འབྲེལ་པ་གཉིས་པོ་གང་རུང་དུ་འདུས་པའི་ཕྱིར། འདི་ནི། ལྡན་པ་ཅན་སོགས་གནོད་བྱེད་ཡོད། །གནོད་བྱེད་མེད་ན་གཉིས་པོར་འདུས། །ཞེས་པའི་དོན་ནོ། །དེ་ཡང་གནོད་བྱེད་མེད་ན་ཞེས་པ་བཏགས་པ་མཐའ་བཟུང་ཡིན་ཏེ། ཚིག་རྐང་དང་པོའི་འགྲེལ་པར། དེ་དག་ལ་གནོད་པ་ཅན་གྱི་ཚད་མ་ཡོད་པའི་ཕྱིར་འབྲེལ་པར་མི་རུང་ངོ༌། །ཞེས་གསུངས་པས། ལྡན་པའི་འབྲེལ་པ་སོགས་སྔར་སྨོས་པ་དེ་དག་ཀུན་ལ་གནོད་བྱེད་ཀྱི་ཚད་མ་ཡོད་པར་བསྟན་པའི་ཕྱིར་དང༌།

ཡང་འགྲེལ་པར། ཇི་ལྟར་གནོད་པ་ཡོད་ཅེ་ན། །འཁར་གཞོང་གིས་རྒྱ་ཤུག་ལ་ཕན་པའི་ཁྱད་པར་མ་བསྐྱེད་ན་རྒྱ་ཤུག་མི་གནས་པར་འགྱུར་ ༼༡༩༩༽ ཏེ། ཕན་མ་བཏགས་པའི་ཕྱིར་རོ། །ཕན་མ་བཏགས་ཀྱང་གནས་ན་རྒྱ་ཤུག་ལྟུང་བ་མི་སྲིད་དོ། །ཞེས་སོགས་གསུངས་པས་ཀྱང༌། བྱེ་བྲག་པས་འདོད་པའི་འབྲེལ་པ་དེ་དག་འབྲེལ་པ་ཡིན་པ་བཀག་པའི་ཕྱིར། འགྲེལ་པར་རྒྱུ་འབྲས་ལས་མ་འདས་ཏེ་ཞེས་པ་དང༌། རྒྱུ་འབྲས་ཡིན་ཏེ་ཞེས་སོགས་གསུངས་པ་ནི། སངས་རྒྱས་པ་རང་ཉིད་ལྡན་འདུའི་འབྲེལ་པ་སོགས་རྒྱུ་འབྲས་ཀྱི་འབྲེལ་པར་བཞེད་ནས། དེ་ལྟར་གསུངས་པ་མ་ཡིན་ལ། འོ་ན་ཅི་ཞེ་ན། མཐའ་གཞན་བརྟགས་ནས་ལྡན་པའི་འབྲེལ་པའི་དོན་འཁར་གཞོང་གིས་རྒྱ་ཤུག་ལ་ཕན་པའི་ཁྱད་པར་བསྐྱེད་པ་དང༌། འདུ་བའི་འབྲེལ་པའི་དོན་ནོག་ལ་སོགས་པའི་ཚོགས་པ་ཅན་ཡ་གྱལ་རྣམས་འདུས་པ་ལས་ཚོགས་པའི་གོང་བུ་སྐྱེ་བ་ལ་ཟེར་བ་སོགས་ཡིན་ན་རྒྱུ་འབྲས་སུ་འདུས་པ་ཡིན་ཞེས་པའི་དོན་ཏེ། འགྲེལ་པར་ནོག་ལྐོག་ཤལ་ལ་སོགས་པའང་འདུ་བས་སྦྲེལ་བའི་ཡན་ལག་ཅན་གྱི་རྫས་མི་འདོད་ལ། ནོག་ལ་སོགས་པའི་ཚོགས་པ་ཅན་ཡ་གྱལ་རྣམས་འདུས་པ་ལས་ཚོགས་པའི་གོང་བུ་སྐྱེ་བ་ནི། རྡུལ་ཕྲན་འདུས་པ་ལས་རིའམ། ནས་འདུས་པ་ལས་ཕུང་པོ་སྐྱེ་བ་ལྟར་ཕན་བཏགས་པ་ཉིད་ཀྱིས་རྒྱུ་འབྲས་ཡིན་ཏེ། ཞེས་གསུངས་པའི་ཕྱིར། མཐའ་གཞན་བརྟགས་པ་འདི་དག་རྒྱུ་འབྲས་སུ་འདུས་པས་ལྡན་འདུའི་ ༼༢༠༠༽ འབྲེལ་པ་སོགས་ལ་གནོད་བྱེད་མེད་པར་མི་འགྲོ་སྟེ། འདི་དག་རང་ཉིད་ཀྱིས་མཐའ་གཞན་བཏགས་པ་ཙམ་ལས། ལྡན་འདུའི་འབྲེལ་པ་སོགས་ཁས་ལེན་པའི་ཕྱོགས་སྔ་མའི་འདོད་པ་དངོས་མ་ཡིན་པའི་ཕྱིར། དཔེར་མཚོན་ན། འདུ་བས་འབྲེལ་པའི་ཡན་ལག་ཅན་གྱི་རྫས་མི་འདོད་ལ། ཞེས་པ་ནི། འདུ་བའི་འབྲེལ་པ་མི་འཐད་པར་སྟོན་བྱེད་དངོས་དང༌། ནོག་ལ་སོགས་པའི་ཞེས་སོགས་ནི་མཐའ་གཞན་བརྟགས་པ་ཡིན་པར་དངོས་སུ་གསལ་བ་བཞིན་ནོ། །དེ་ལྟར་ཀུན་མཁྱེན་གཡག་པའི་ལྡན་པ་ལ་སོགས་པའི་འབྲེལ་པ་དེ་དག་ལ་གནོད་བྱེད་ཡོད་ན་འབྲེལ་པར་མི་རུང་ལ།

གནོད་བྱེད་མེད་ན་འབྲེལ་པ་བློ་ངོར་གྲུབ་མོད། ཅེས་གསུངས་པ་དང༌། པཎ་ཆེན་རིན་པོ་ཆེས་སེལ་ངོར་ཡང་ལྡན་པ་ཅན་སོགས་ཀྱི་འབྲེལ་པ་ཁས་བླང་ན་གནོད་བྱེད་ཡོད་ལ། གནོད་བྱེད་མེད་པའི་འཆད་ཚུལ་ཤེས་ན་འབྲེལ་པ་གཉིས་པོར་འདུས་པས་སོ། །ཞེས་གསུངས་པ་རྣམས་ལ་ཡང་དཔྱད་དུ་ཡོད་སྟེ། ལྡན་པ་ཅན་སོགས་ཀྱི་འབྲེལ་པ་དེ་དག་ནི་མི་འཐད་པ་འབའ་ཞིག་ཡིན་པས་གནོད་བྱེད་ཡོད་མེད་གཉིས་སུ་འབྱེད་མི་རིགས་པའི་ཕྱིར་ཏེ། རང་འགྲེལ་ལས་ཀྱང༌། དེ་དག་ལ་གནོད་པ་ཅན་གྱི་ཚད་མ་ཡོད་པའི་ཕྱིར། ཞེས་གནོད་བྱེད་ཡོད་པར་གསུངས་བཞིན་དུ། ཁྱེད་ཀྱིས་འབྲེལ་པ་དེ་དག་ལ་གནོད་བྱེད་ཡོད་ན་ཞེས་ ༼༢༠༡༽ སྦྱར་བ་ནི་སྐྱོགས་བཤད་དུ་སོང་བས་སོ། །པཎ་ཆེན་གྱི་གསུང་དེ་ནི་དེ་མ་ཐག་དངོས་སུ་འགལ་བ་སྟེ། གནོད་བྱེད་ཡོད་ལ་ཞེས་ཁ་ཚོན་བཅད་མ་ཐག་གནོད་བྱེད་མེད་པའི་འཆད་ཚུལ་ཤེས་ན་ཞེས་གསུང་མི་རིགས་པའི་ཕྱིར་ཏེ། ལྡན་པའི་འབྲེལ་པ་སོགས་གང་དང་གང་ལ་གནོད་བྱེད་ཀྱི་ཚད་མ་ཡོད་ན། དེ་ལ་གནོད་བྱེད་མེད་པའི་ཚུལ་འཆད་མི་ཤེས་པས་ཁྱབ་པའི་ཕྱིར། གཉིས་པ་བློ་ངོར་འབྲེལ་པ་སྒྲུབ་པ་ལ་གཉིས་ཏེ། བློས་ཇི་ལྟར་སྦྲེལ་བའི་ཚུལ་དང༌། དེ་ལྟར་སྦྲེལ་བའི་འབྲེལ་པ་རྣམ་གཞག་གོ །དང་པོ་ནི། རྣམ་རྟོག་ཡུལ་ལ་ཞེས་སོགས་ཚིགས་བཅད་ཀྱིས་བསྟན། དེ་ཡང་སོ་སོར་ཕྱེ་ན། རྣམ་རྟོག་ཡུལ་ལ་འཇིག་རྟེན་གྱི། །ཐ་སྙད་བཞིན་དུ་དབྱེ་བསྡུ་དང༌། །འཇུག་ཡུལ་སྒྲུབ་ཕྱིར་འབྲེལ་པར་འཐད། །ཅེས་པས་བདག་གཅིག་གི་འབྲེལ་པ་དང༌། སྔ་ཕྱི་རྟོག་པས་སྦྲེལ་བ་ཡིས། །འཇུག་ཡུལ་སྒྲུབ་ཕྱིར་འབྲེལ་པར་འཐད། །ཅེས་པས་དེ་འབྱུང་གི་འབྲེལ་པ་བསྟན། དོན་ནི་བདག་གཅིག་གི་འབྲེལ་པ་དོན་ལ་མ་གྲུབ་མོད། གཞན་སེལ་གྱི་སྒོ་ནས་བློ་ངོར་གྲུབ་ཏེ། བུམ་པ་རང་མཚན་གཅིག་ཉིད་ལ་བུམ་པའི་བྱས་མི་རྟག་གསུམ་ཐ་དད་དུ་འབྱེད་པའི་གཞན་སེལ་གྱི་རྟོག་པས་དེ་གསུམ་ཐ་དད་དུ་དབྱེ་བ་ལ། ཐ་དད་གཅིག་ཏུ་བསྡུད་པའི་གཞན་སེལ་གྱི་བློས་དེ་དག་གཅིག་ཏུ་བཟུང་ཞིང་གཅིག་ཏུ་བརྟགས་

༼༢༠༢༽ པ་ལ་བདག་གཅིག་གི་འབྲེལ་པ་ཞེས་འཇོག་པའི་ཕྱིར། དབྱེ་བསྡུ་དེ་ཡང་རྒྱུ་མཚན་མེད་པར་མ་ཡིན་ཏེ། གཅིག་ལ་ཐ་དད་དུ་འབྱེད་པ་སོགས་ཀྱི་སྒྲ་རྟོག་གི་ཡུལ་ཐ་དད་དང༌། འཇིག་རྟེན་ལ་གྲགས་པའི་ཐ་སྙད་ལ་བརྟེན་ནས་དེ་ལྟར་བྱས་པས་སོ། །འདིའི་འགྲེལ་པར་སྒྲ་རྟོག་གི་ཡུལ་ཐ་དད་དང༌། འཇིག་རྟེན་ལ་གྲགས་པའི་ཐ་སྙད་ལ་བརྟེན་ནས་ཞེས་གསུངས་པ་ལྟར་ན། རྣམ་རྟོག་ཡུལ་དང་འཇིག་རྟེན་གྱི། །ཐ་སྙད་བཞིན་དུ་ཞེས་འབྱུང་རིགས་པར་སྣང་ངོ༌། །ཡང་དེ་འབྱུང་གི་འབྲེལ་པ་ཡང་དོན་ལ་མ་གྲུབ་ཀྱང་བློ་ངོར་གྲུབ་ཏེ། ས་ཕྱོགས་དག་པར་དང་པོར་མེ་དུ་གཉིས་ཀ་མ་དམིགས། དེ་ནས་མེ་མཐོང་དེ་ནས་དུ་བ་མཐོང་བ་ན། ཕྱིས་ཀྱི་དུ་བ་འདི་སྔར་གྱི་མེ་དེ་ལས་བྱུང་བ་ཡིན་ཞེས་གཞན་སེལ་ཕྱིན་ཅི་མ་ལོག་པའི་རྟོག་པས་སྦྲེལ་ཞིང་མཚམས་སྦྱར་བའི་ཆོས་དེ་ལ་དེ་འབྱུང་གི་འབྲེལ་པར་འཇོག་པ་འཐད་པའི་ཕྱིར། འཇུག་ཡུལ་སྒྲུབ་ཕྱིར་ཞེས་པ་ནི། འབྲེལ་པ་འདི་གཉིས་ཀྱིས་རང་བཞིན་དང་འབྲས་རྟགས་ལ་བརྟེན་པའི་རྗེས་དཔག་གི་འཇུག་ཡུལ་སྒྲུབ་ནུས་པ་ཡིན་ཏེ། རང་བཞིན་གྱི་རྟགས་ཡང་དག་ལ་བརྟེན་པའི་རྗེས་དཔག་ཡིན་ན། དངོས་འབྲེལ་བདག་གཅིག་འབྲེལ་གྱི་རྟགས་ཡང་དག་ལ་བརྟེན་པས་ཁྱབ། འབྲས་རྟགས་ལ་བརྟེན་པའི་རྗེས་དཔག་ཡིན་ན། དངོས་འབྲེལ་དེ་འབྱུང་འབྲེལ་གྱི་རྟགས་ལ་བརྟེན་པས་ ༼༢༠༣༽ ཁྱབ་པའི་ཕྱིར། རྣམ་རྟོག་ཡུལ་ལ་ཞེས་པ་དང༌། །སྔ་ཕྱི་རྟོག་པས་སྦྲེལ་བ་ཡིས། །ཞེས་པའི་གཞུང་གི་ནུས་པ་མྱང་ན་འབྲེལ་པ་ཡིན་ན། སྒྲ་རྟོག་གི་དངོས་ཡུལ་ཡིན་པས་ཁྱབ་པ་གྲུབ་པ་ཡིན་ཏེ། བདག་གཅིག་འབྲེལ་ཡིན་ན། ཐ་དད་གཅིག་ཏུ་བསྡུད་པའི་རྟོག་པའི་དངོས་ཡུལ་ཡིན་པས་ཁྱབ། དེ་འབྱུང་འབྲེལ་ཡིན་ན། འབྲས་བུ་དེ་རྒྱུ་ལས་སྐྱེས་པར་རྗེས་སུ་དཔོག་པའི་རྟོག་པའི་དངོས་ཡུལ་ཡིན་པས་ཁྱབ་པའི་ཕྱིར། དེ་ལྟར་ན་ཚིག་ཟུར་སྔ་མའི་དངོས་བསྟན་གྱི་རྟོག་པ་དེ་བདག་གཅིག་འབྲེལ་གྱི་ཡུལ་ཅན་གྱི་རྟོག་པ་དང༌།

ཚིག་ཟུར་ཕྱི་མའི་དངོས་བསྟན་གྱི་རྟོག་པ་དེ་དེ་འབྱུང་འབྲེལ་གྱི་ཡུལ་ཅན་གྱི་རྟོག་པ་ཡིན་ཞིང༌། གཉིས་ཀ་ཡང་སེལ་འཇུག་ཕྱིན་ཅི་མ་ལོག་པ་ཡིན་ཏེ། རྟོག་པ་དོན་མཐུན་ཡིན་པའི་ཕྱིར། གཉིས་པ་འབྲེལ་པའི་རྣམ་གཞག་ལ་ལྔ་སྟེ། འབྲེལ་པའི་མཚན་ཉིད། མཚན་གཞི། སྒྲ་དོན། དབྱེ་བ། འབྲེལ་པ་གཉིས་སུ་ངེས་པ་ལ་དྭོགས་པ་སྤོང་བའོ། །དང་པོ་ནི། བོད་ཀྱི་བསྡུས་པ་དག ཁྱོད་ཆོས་དེ་དང་ཐ་དད་གང་ཞིག ཆོས་དེ་མེད་ན་ཁྱོད་མེད་དགོས་པ་དེ། ཁྱོད་ཆོས་དེ་དང་འབྲེལ་པའི་མཚན་ཉིད་ཡིན་ཟེར་བ་མི་འཐད་དེ། རྣམ་མཁྱེན་དང་འབྲེལ་མེད་རྫས་གཞན་དུ་གྱུར་པའི་རྟོག་པ་ཆོས་ཅན། ཁྱོད་རྣམ་མཁྱེན་དང་འབྲེལ་པར་ཐལ། ༼༢༠༤༽ ཁྱོད་རྣམ་མཁྱེན་དང་ཐ་དད་གང་ཞིག རྣམ་མཁྱེན་མེད་ན་ཁྱོད་མེད་དགོས་པའི་ཕྱིར། འདོད་ན། དེ་ཆོས་ཅན། རྣམ་མཁྱེན་དང་འབྲེལ་བ་མ་ཡིན་པར་ཐལ། དེ་དང་འབྲེལ་མེད་ཡིན་པའི་ཕྱིར་ཏེ། དེ་དང་འབྲེལ་མེད་རྫས་ཐ་དད་ཡིན་པའི་ཕྱིར་ཏེ། དེ་དང་འབྲེལ་མེད་རྫས་གཞན་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། འདི་ལ་ཀུན་མཁྱེན་ཆེན་པོས། རྟ་དང་འབྲེལ་མེད་རྫས་གཞན་དུ་གྱུར་པའི་བ་གླང་ལ་སྐྱོན་སྟོན་པར་མཛད་པ་ནི། འཇིག་རྟེན་ཐ་སྙད་དུ་གང་ཟག་མི་རྟག་པར་གྲགས་པས་འཇིག་རྟེན་པའི་གྲགས་ཚོད་ལ་དགོངས་པ་ཡིན་ནོ། །གཞན་དུ་སྒྲ་ཇི་བཞིན་ཡིན་ན། དངོས་པོ་ཐམས་ཅད་བེམ་ཤེས་གཉིས་སུ་མ་འདུས་པར་ཐལ། གང་ཟག་དངོས་པོ་མ་ཡིན་པའི་ཕྱིར། འདོད་ན། ཚད་མ་སྨྲ་བའི་མདོ་སྡེ་པའི་གྲུབ་མཐའ་ལས་ཉམས་སོ། །རང་ལུགས་ནི། ཆོས་གང་ཞིག གཞན་སེལ་ཕྱིན་ཅི་མ་ལོག་པའི་བློ་ངོར་ཆོས་གཞན་མི་འདོར་བ་དེ་འབྲེལ་པའི་མཚན་ཉིད་ཡིན་ཏེ། རྩ་བར། ཆོས་གང་ཆོས་གཞན་མི་འདོར་བ། །འབྲེལ་པ་རྣམས་ཀྱི་སྤྱི་མཚན་ཏེ། །ཞེས་གསུངས་པའི་ཕྱིར། འདི་ལ་མཐའ་གཞན་བརྟགས་པའི་དྭོགས་པ་བཀོད་ན། བྱས་པ་ཆོས་ཅན། མི་རྟག་པ་དང་འབྲེལ་པ་ཡིན་པར་ཐལ། ཆོས་གང་ཞིག གཞན་སེལ་ཕྱིན་ཅི་མ་ལོག་པའི་བློ་ངོར་མི་རྟག་པ་

༼༢༠༥༽ མི་འདོར་བ་ཡིན་པའི་ཕྱིར། ཁྱབ་པ་ཤག འདོད་ན། དེ་ཆོས་ཅན། འབྲེལ་པ་ཡིན་པར་ཐལ། འདོད་པའི་ཕྱིར། འདོད་ན། སྤྱི་མཚན་ཡིན་པར་ཐལ་ལོ། །ཞེ་ན། རང་གི་བསམ་ཚོད་རྟགས་གཉིས་པ་མ་གྲུབ་པའི་ལན་འདེབས་ཏེ། བྱས་པ་མཚན་ཉིད་པས་སེལ་ངོའི་མི་རྟག་པ་འདོར་བའི་ཕྱིར་ཏེ། བྱས་པ་དང་སེལ་ངོའི་མི་རྟག་པ་གཉིས་གཅིག་པ་བཀག་པའི་ཐ་དད་ཡིན་པའི་ཕྱིར་ཏེ། བྱས་པ་དངོས་པོ་དང༌། སེལ་ངོའི་མི་རྟག་པ་དངོས་མེད་ཡིན་པའི་ཕྱིར། དེ་ལ་ཁོ་ན་རེ། སེལ་ངོ་ལ་ལྟོས་པའི་སྐྱོན་སྤོང་ཚུལ་དེ་ལྟར་ཡིན་ཀྱང༌། རང་འགྲེལ་ཉིད་ལས། ཆོས་གང་ཞིག ཆོས་གཞན་མི་འདོར་བ་འབྲེལ་པ་སྤྱིའི་མཚན་ཉིད་དུ་བཞག་པས། དེ་ལ་བྱས་པ་ཆོས་ཅན། མི་རྟག་པ་དང་འབྲེལ་པར་ཐལ། ཆོས་གང་ཞིག་མི་རྟག་པ་མི་འདོར་བ་ཡིན་པའི་ཕྱིར། ཁྱབ་པ་མཚན་ཉིད་ལ་སོང་ཟེར་ན། ཁྱབ་པ་མི་འགྲོ་སྟེ། བྱས་པ་དང་མི་རྟག་པ་གཉིས་ཆོས་གཞན་ཡིན་ན་མཚན་ཉིད་ཤོག་ཚུལ་དེ་ལྟར་འགྲོ་ཡང་དེ་གཉིས་ཆོས་གཞན་མ་ཡིན་པའི་ཕྱིར་ཏེ། དེ་གཉིས་བདག་ཉིད་གཅིག་ཡིན་པའི་ཕྱིར། ཁྱབ་ཏེ། བདག་གཅིག་པ་ལ་ཆོས་གཉིས་མེད། །ཅེས་གསུངས་པའི་ཕྱིར། དེས་ན་ཁྱོད་ཆོས་དེ་དང་འབྲེལ་བ་ཡིན་ན། ཁྱོད་དང་ཆོས་དེ་ཐ་དད་ཡིན་པས་ཁྱབ། ཁྱོད་དང་ཆོས་དེ་ ༼༢༠༦༽ གཞན་ཡིན་པས་ཁྱབ། ཁྱོད་ཆོས་དེ་མི་འདོར་བས་ཁྱབ། ཁྱོད་ཆོས་དེ་དང་མི་འགལ་བར་བཅིངས་པས་ཁྱབ་པ་ཡིན་ཏེ། ཆོས་གང་ཆོས་གཞན་མི་འདོར་བ། །ཞེས་གསུངས་པའི་ཕྱིར་དང༌། འབྲེལ་པའི་སྐད་དོད་ལ་བྷནྡྷ་ཞེས་འབྱུང་བ་དེ་བཅིངས་པ་ལ་འཇུག་པའི་ཕྱིར། དེ་སྒྲ་དོན་ཙམ་ཡིན་པས་འབྲེལ་པ་ལ་བཅིངས་པས་མ་ཁྱབ་བོ་ཞེ་ན། བདེན་གཉིས་ཀྱི་མཚན་ཉིད་དང་སྒྲ་དོན་གཅིག་པ་ལྟར། འབྲེལ་པའི་མཚན་ཉིད་དང་སྒྲ་དོན་གཅིག་པ་ཡིན་ཏེ། རང་འགྲེལ་ལས། འདིར་བདེན་པ་གཉིས་ཀྱི་མིང་དོན་དང་མཚན་ཉིད་ལྟར་འབྲེལ་པའང་མིང་དོན་དང་མཚན་ཉིད་གཅིག་པའི་སྐབས་ཡིན་ནོ། །ཞེས་གསུངས་པའི་ཕྱིར། གཉིས་པ་མཚན་གཞི་ནི།

བྱས་མི་རྟག་ལྟ་བུ་རང་མཚན་རྐྱང་པ་ཡང་འབྲེལ་པའི་མཚན་གཞི་མ་ཡིན། བྱས་མི་རྟག་གི་གཞན་སེལ་རྐྱང་པ་ལྟ་བུ་སྒྲ་དོན་ཁོ་ན་ཡང་འབྲེལ་པའི་མཚན་གཞི་མ་ཡིན་ཏེ། རིམ་བཞིན་རང་མཚན་རྐྱང་པ་ལ་རྗེས་འགྲོ་མེད་པའི་ཕྱིར་དང་སྒྲ་དོན་དངོས་མེད་རྐྱང་པ་ལ་འབྲེལ་པ་བྱས་པས་རང་མཚན་གོ་བར་མི་ནུས་པའི་ཕྱིར། དེས་ན་སྒྲ་དོན་ལ་རང་མཚན་དུ་འཁྲུལ་པའི་གཞན་སེལ་ཁོ་ན་འབྲེལ་པའི་མཚན་གཞི་ཡིན་ཏེ། བྱས་པ་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་འཛིན་པའི་རྟོག་ངོར་སྒྲ་བྱས་མི་རྟག་པ་གསུམ་གྱི་གཞན་སེལ་ལ་དེ་གསུམ་མཚན་ཉིད་པར་འཁྲུལ་ནས་དགག་ ༼༢༠༧༽ བསྒྲུབ་བྱེད་པ་གང་ཞིག དེ་ལྟར་འཛིན་པའི་རྟོག་ངོར་དེའི་བྱས་མི་རྟག་ལ་རྟོག་ངོར་སྒྲའི་སྟེང་དུ་བདག་གཅིག་གི་འབྲེལ་པ་གྲུབ་པའི་ཕྱིར། དེ་ཡང་མཚན་གཞི་གསལ་བར་བརྗོད་ན། སེལ་ངོའི་བྱས་མི་རྟག་ལ་བདག་གཅིག་གི་འབྲེལ་པ་གྲུབ་ཅིང༌། སེལ་ངོའི་བྱས་པ་དེ་སེལ་ངོའི་མི་རྟག་པ་དང་བདག་གཅིག་འབྲེལ་ཡིན་ལ། དེ་བཞིན་དུ་སེལ་ངོའི་དུ་བ་དང་མེ་ལ་དེ་བྱུང་གི་འབྲེལ་པ་གྲུབ་ཅིང༌། སེལ་ངོའི་དུ་བ་དེ་སེལ་ངོའི་མེ་དང་དེ་བྱུང་འབྲེལ་ཡིན་ཞེས་ཁས་བླང་བར་བྱའོ། །བྱས་མི་རྟག་མཚན་ཉིད་པ་སོགས་ལ་ནི། བདག་གཅིག་གི་འབྲེལ་པ་སོགས་མ་གྲུབ་ཏེ། འབྲེལ་པ་གཉིས་ཀ་ཡང་རྟོག་པས་སྒྲོ་བཏགས་པའི་སྤྱི་མཚན་ཡིན་པའི་ཕྱིར། དོན་འདི་དག་ལ་དགོངས་ནས། རྩ་བར། རང་མཚན་དང་ནི་སྒྲ་དོན་གཉིས། །འབྲེལ་པའི་མཚན་གཞིར་མི་འཐད་པས། །སྒྲ་ཡི་དོན་ལ་རང་མཚན་དུ། །འཁྲུལ་པའི་གཞན་སེལ་ཁོ་ན་ཡིན། །ཞེས་དང༌། དངོས་པོའི་དོན་ལ་འབྲེལ་པ་མེད། །འབྲེལ་པ་གཉིས་ཀ་སྒྲོ་བཏགས་ཡིན། །སྒྲ་ཡི་དོན་ལ་རང་མཚན་དུ། །འཁྲུལ་པས་འབྲེལ་པའི་རྟོག་པ་སྐྱེ། །ཞེས་གསུངས་པ་ཡིན་ནོ། །འོ་ན་སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པའི་རང་བཞིན་གྱི་རྟགས་ཡང་དག་དེ་དངོས་འབྲེལ་བདག་གཅིག་ལ་བརྟེན་པའི་རྟགས་ཡང་དག་མ་ཡིན་པར་

༼༢༠༨༽ ཐལ། བྱས་མི་རྟག་ལ་བདག་གཅིག་གི་འབྲེལ་པ་མ་གྲུབ་པའི་ཕྱིར། འདོད་ན། དངོས་འབྲེལ་བདག་གཅིག་འབྲེལ་ལ་བརྟེན་པའི་རྟགས་ཡང་དག་མེད་པར་ཐལ་ལོ། །ཞེ་ན། སྔ་མ་དེ་ལ་མ་ཁྱབ་ཏེ། བཀོད་ཚོད་ཀྱི་བྱས་མི་རྟག་ལ་བདག་གཅིག་གི་འབྲེལ་པ་མ་གྲུབ་ཀྱང༌། སོང་ཚོད་དམ་སེལ་ངོའི་བྱས་མི་རྟག་ལ་བདག་གཅིག་གི་འབྲེལ་པ་གྲུབ་པས། བྱས་པའི་རྟགས་ཀྱི་དེ་སྐོར་གྱི་རང་བཞིན་གྱི་རྟགས་ཡང་དག་དེ་དངོས་འབྲེལ་བདག་གཅིག་འབྲེལ་ལ་བརྟེན་པར་འགྱུར་བའི་ཕྱིར། བཀོད་ཚོད་ཀྱི་དེ་གཉིས་ལ་བདག་གཅིག་གི་འབྲེལ་པ་མ་གྲུབ་པའི་རྒྱུ་མཚན་ནི་ཐལ་ངག་ཏུ་བརྗོད་པས་འགྲུབ་ཏེ། དེ་ཡང་བྱས་མི་རྟག་ལ་བདག་གཅིག་གི་འབྲེལ་པ་མ་གྲུབ་པར་ཐལ། བྱས་པ་མི་རྟག་པ་དང་བདག་གཅིག་འབྲེལ་པ་མ་ཡིན་པ་གང་ཞིག མི་རྟག་ཡང་བྱས་པ་དང་བདག་གཅིག་འབྲེལ་མ་ཡིན་པའི་ཕྱིར། དང་པོ་མ་གྲུབ་ན། དེར་ཐལ། བྱས་པ་མི་རྟག་པ་དང་འབྲེལ་པ་མ་ཡིན་པའི་ཕྱིར་ཏེ། བྱས་པ་འབྲེལ་པ་མ་ཡིན་པའི་ཕྱིར། དེ་བཞིན་དུ་མེ་དུ་གཉིས་ལ་དེ་འབྱུང་གི་འབྲེལ་པ་གྲུབ་པར་འདོད་པ་ལ་ཡང་རིགས་འགྲེའོ། །དེ་ལ་ཁོ་ན་རེ། མེ་དུ་གཉིས་ལ་དེ་བྱུང་གི་འབྲེལ་པ་གྲུབ་པར་ཐལ། དེ་གཉིས་ལ་རྒྱུ་འབྲས་ཀྱི་འབྲེལ་པ་གྲུབ་པའི་ཕྱིར་ཏེ། མེ་དུ་གཉིས་རྒྱུ་འབྲས་ཡིན་པའི་ཕྱིར་ཞེས་དང༌། ཡང་སེལ་ ༼༢༠༩༽ ངོའི་དུ་བ་ཆོས་ཅན། སེལ་ངོའི་མེ་དང་དེ་བྱུང་འབྲེལ་མ་ཡིན་པར་ཐལ། ཁྱོད་སེལ་ངོའི་མེ་དེ་ལས་བྱུང་བ་མ་ཡིན་པའི་ཕྱིར། གཏན་ཚིགས་གྲུབ་ཏེ། ཁྱོད་དང་སེལ་ངོའི་མེ་གཉིས་པོ་སྤྱི་མཚན་ཡིན་པའི་ཕྱིར། གོང་དུ་ཁྱབ་པ་མེད་ཟེར་ན། དེ་ལ་ཁྱབ་པ་ཡོད་པར་ཐལ། ཁྱོད་ཆོས་དེ་དང་བདག་གཅིག་འབྲེལ་མ་ཡིན་ན། ཁྱོད་ཆོས་དེ་དང་བདག་གཅིག་མ་ཡིན་པས་ཁྱབ་པ་ཡོད་པའི་ཕྱིར། ཞེ་ན། རིགས་པའི་རྣམ་གྲངས་དང་པོ་དེས་མི་གནོད་སྟེ། མེ་དུ་རྒྱུ་འབྲས་ཡིན་ན། མེ་དུ་ལ་རྒྱུ་འབྲས་ཀྱི་འབྲེལ་པ་གྲུབ་པས་མ་ཁྱབ་སྟེ། རྒྱུ་འབྲས་ནི་རང་མཚན་ཡིན་པས་དོན་ལ་གྲུབ་པའི་ཆོས་དང༌།

འབྲེལ་པ་ནི་རྟོག་པས་སྒྲོ་བཏགས་པའི་སྤྱི་མཚན་ཡིན་པས་དོན་ལ་མ་གྲུབ་པའི་ཆོས་ཡིན་པའི་ཕྱིར་ཏེ། ལྷའི་འགྲེལ་པར། བློ་ལས་སྦྲེལ་ཏེ་འབྲེལ་པ་ནི། །རྣམ་པར་རྟོག་པས་བསྐྱེད་པར་འགྱུར། །ཞེས་དང༌། རྣམ་ངེས་ལས་ཀྱང༌། འབྲེལ་པ་འདི་དག་ནི་བློས་བཀོད་པ་འབའ་ཞིག་ཏུ་ཟད་དོ། །ཅེས་གསུངས་པའི་ཕྱིར། དེ་བཞིན་དུ་རྣམ་གྲངས་གཉིས་པས་ཀྱང་མི་གནོད་དེ། ཁྱབ་སྒྲུབ་དེ་སྟོབས་མི་མཚུངས་པའི་ཕྱིར་ཏེ། ཁྱོད་ཆོས་དེ་དང་བདག་གཅིག་འབྲེལ་མ་ཡིན་ན། ཁྱོད་ཆོས་དེ་དང་བདག་གཅིག་མ་ཡིན་པས་ཁྱབ་པ་ལྟ་ཞོག ཆོས་དེ་དང་བདག་གཅིག་འབྲེལ་ ༼༢༡༠༽ ཡིན་ན་ཆོས་དེ་དང་བདག་གཅིག་མ་ཡིན་པས་ཁྱབ་པའི་ཕྱིར་དང༌། ཆོས་དེ་དང་དེ་འབྱུང་འབྲེལ་ཡིན་ན། ཆོས་དེ་ལས་བྱུང་བ་མ་ཡིན་པས་ཁྱབ་པའི་ཕྱིར། གསུམ་པ་སྒྲ་དོན་ནི། འབྲེལ་པའི་སྐད་དོད་ལ་བནྡྷ་ཞེས་འབྱུང་ལ། དེ་ཡང་སཾ་བནྡྷ་ཞེས་པ་ནི། ཡང་དག་པར་བཅིངས་པ་དང༌། པྲ་ཏི་བནྡྷ་ཞེས་པ་ནི་སོ་སོར་བཅིངས་པ་ལ་འཇུག་པས་སེལ་ངོར་ཆོས་གཉིས་མི་འབྲལ་བར་བཅིངས་པས་ན་འབྲེལ་པའོ། །བཞི་པ་དབྱེ་བ་ནི། འབྲེལ་པ་དེ་ལ་དབྱེ་ན། བདག་གཅིག་གི་འབྲེལ་པ་དང༌། དེ་བྱུང་གི་འབྲེལ་པ་གཉིས་སུ་ཡོད་དེ། ཤེས་བྱ་ཐམས་ཅད་ངོ་བོ་གཅིག་དང་ཐ་དད་གཉིས་སུ་འདུས་པ་ལས། ངོ་བོ་གཅིག་ཏུ་གྱུར་པའི་འབྲེལ་པ་རྣམས་ནི་བདག་གཅིག་འབྲེལ་དང༌། ངོ་བོ་ཐ་དད་དུ་གྱུར་པའི་འབྲེལ་པ་རྣམས་ནི་དེ་བྱུང་འབྲེལ་དུ་འདུས་པའི་ཕྱིར། མཚན་ཉིད་ནི། རིམ་བཞིན། ཆོས་གང་ཞིག་སེལ་ངོར་རང་དང་རང་བཞིན་གཅིག་པའི་ཆོས་གཞན་མི་འདོར་བ་དང༌། ཆོས་གང་ཞིག སེལ་ངོར་རང་དང་ངོ་བོ་ཐ་དད་པའི་ཆོས་གཞན་མི་འདོར་བའོ། །ཀུན་མཁྱེན་གཡག་པས། སེལ་ངོ་ལ་མ་སྦྱར་བར་མཚན་ཉིད་དེ་གཉིས་འཇོག་པར་མཛད། ཀུན་མཁྱེན་བླ་མས་འབྲེལ་པ་ཐམས་ཅད་སེལ་ངོར་འཇོག་དགོས་པའི་གནད་ཐུགས་ལ་བཞག་ནས། སྔ་མ་ལ་སེལ་ངོར་རང་བཞིན་གཅིག་པའི་སྟོབས་ཀྱིས་ ༼༢༡༡༽ ཆོས་གཞན་མི་འདོར་བ་དང༌།

ཕྱི་མ་ལ་སེལ་ངོར་དེ་ལས་དེར་བྱུང་བའི་སྟོབས་ཀྱིས་ཆོས་གཞན་མི་འདོར་བ་ཞེས་གསུངས་སོ། །མཚན་ཉིད་ཕྱི་མ་དེ་ལ། ཁ་ཅིག སེལ་ངོར་མེ་དེ་ལས་བྱུང་བ་ཡོད་པར་ཐལ། སེལ་ངོར་མེ་ལས་བྱུང་བའི་སྟོབས་ཀྱིས་ཆོས་གཞན་མི་འདོར་བ་ཡོད་པའི་ཕྱིར་ཏེ། མཚན་ཉིད་དེ་འཐད་པའི་ཕྱིར། གོང་དུ་འདོད་ན། དེ་མེད་པར་ཐལ། སེལ་ངོར་མེ་སྤྱི་མཚན་ཡིན་པའི་ཕྱིར་ཏེ། སེལ་ངོའི་མེ་སྤྱི་མཚན་ཡིན་པའི་ཕྱིར། མ་གྲུབ་ན། དེར་ཐལ། དེ་འབྲེལ་པ་ཡིན་པའི་ཕྱིར་ཏེ། དེ་སེལ་ངོའི་བུད་ཤིང་དང་འབྲེལ་པ་ཡིན་པའི་ཕྱིར། མ་གྲུབ་ན། དེར་ཐལ། དེ་སེལ་ངོའི་བུད་ཤིང་དང་དེ་བྱུང་འབྲེལ་ཡིན་པའི་ཕྱིར། ཞེ་ན། སྐྱོན་མེད་སྟེ། སེལ་ངོར་མེ་དང་སེལ་ངོའི་མེ་ལ་ཁྱད་པར་ཡོད་པའི་ཕྱིར་ཏེ། སེལ་ངོའི་མེ་དེ་མེ་མ་ཡིན་པ་གང་ཞིག་སེལ་ངོར་མེ་མེ་ཡིན་པའི་ཕྱིར། མ་གྲུབ་ན། སེལ་ངོར་མེ་མེ་ཡིན་པར་ཐལ། སེལ་ངོར་དུ་བ་དུ་བ་ཡིན་པའི་ཕྱིར་ཏེ། དུ་བ་དུ་ལྡན་ལ་ལ་མེ་ཡོད་པར་སྒྲུབ་པའི་རྟགས་ཡང་དག་ཏུ་འཛིན་པའི་སེལ་བའི་བློ་ངོར་དུ་བ་དུ་བ་ཡིན་པའི་ཕྱིར་ཏེ། དེའི་སེལ་བའི་བློ་ངོར་དུ་བ་དུ་ལྡན་ལ་ལ་མེ་ཡོད་པར་སྒྲུབ་པའི་རྟགས་ཡང་དག་ཡིན་པའི་ཕྱིར། མ་གྲུབ་ན། དེར་ཐལ། དུ་བ་དུ་ལྡན་ལ་ལ་མེ་ཡོད་པར་སྒྲུབ་པའི་རྒོལ་བའི་ངོར་དུ་བ་དེ་སྐོར་གྱི་རྟགས་ ༼༢༡༢༽ ཡང་དག་ཡིན་པའི་ཕྱིར། ཀུན་མཁྱེན་གཡག་པས་བཞེད་པའི་མཚན་ཉིད་དེ་ལ་སྐྱོན་ཡོད་སྟེ། སེལ་ངོའི་དུ་བ་ཆོས་ཅན། རང་དང་རྫས་གཞན་པའི་ཆོས་གཞན་མི་འདོར་བ་ཡིན་པར་ཐལ། དེ་བྱུང་འབྲེལ་ཡིན་པའི་ཕྱིར། ཁྱབ་པ་ཁས། འདོད་ན། ཁྱོད་དང་རྫས་གཞན་ཡོད་པར་ཐལ། འདོད་པ་གང་ཞིག་ཆོས་ཡིན་པའི་ཕྱིར། འདོད་མི་ནུས་ཏེ། སྤྱི་མཚན་ཡིན་པའི་ཕྱིར། ཡང་དེ་དེ་བྱུང་འབྲེལ་གྱི་མཚན་ཉིད་དུ་མི་འཐད་པར་ཐལ། དེ་བྱུང་འབྲེལ་ཡིན་ན། ཁྱོད་དང་རྫས་གཞན་མེད་དགོས་པའི་ཕྱིར་ཏེ། དེ་བྱུང་འབྲེལ་ཡིན་ན། སྒྲོ་བཏགས་ཡིན་དགོས་པའི་ཕྱིར། མཚན་ཉིད་སྔ་མ་དེ་ལ་ཡང་སེལ་ངོ་ལ་ཞེས་མ་སྦྱར་བའི་སྐྱོན་ཡོད་དེ།

རྗེས་དཔག་ཆོས་ཅན། ཁྱོད་རང་མྱོང་རང་རིག་མངོན་སུམ་དང་བདག་གཅིག་འབྲེལ་ཡིན་པར་ཐལ། ཆོས་གང་ཞིག རང་དང་རང་བཞིན་གཅིག་པའི་ཆོས་གཞན་རང་མྱོང་རང་རིག་མངོན་སུམ་མི་འདོར་བ་ཡིན་པའི་ཕྱིར། ཕྱི་མ་མ་གྲུབ་ན་དེར་ཐལ། ཁྱོད་རང་དང་རང་བཞིན་གཅིག་པའི་རང་མྱོང་རང་རིག་མངོན་སུམ་མི་འདོར་བ་གང་ཞིག རང་མྱོང་རང་རིག་མངོན་སུམ་ཁྱོད་དང་ཆོས་གཞན་ཡིན་པའི་ཕྱིར། དང་པོ་མ་གྲུབ་ན་དེར་ཐལ། རང་དང་རང་བཞིན་གཅིག་པའི་རང་མྱོང་རང་རིག་མངོན་སུམ་ཚད་མས་མི་འདོར་བ་ཡིན་པའི་ཕྱིར་ ༼༢༡༣༽ ཏེ། རང་དང་རང་བཞིན་གཅིག་པའི་རང་མྱོང་རང་རིག་མངོན་སུམ་ཚད་མས་དམིགས་པ་ཡིན་པའི་ཕྱིར་ཏེ། ཤེས་པ་ཡིན་པའི་ཕྱིར། གཉིས་པ་མ་གྲུབ་ན། དེ་ཆོས་ཅན། རང་མྱོང་རང་རིག་མངོན་སུམ་རང་དང་ཆོས་གཞན་ཡིན་པར་ཐལ། རང་མྱོང་རང་རིག་མངོན་སུམ་ནི་རྟོག་མེད་དང༌། ཁྱོད་རྟོག་པ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། རང་མྱོང་རང་རིག་མངོན་སུམ་དང་འབྲེལ་པ་མ་ཡིན་པར་ཐལ། འབྲེལ་པ་མ་ཡིན་པའི་ཕྱིར་ཏེ། སྤྱི་མཚན་མ་ཡིན་པའི་ཕྱིར། ཀུན་མཁྱེན་ཆེན་པོས། དུ་བ་རང་གི་སྤྱི་ལ་ལྟོས་ནས་བདག་གཅིག་འབྲེལ་དང༌། རང་གི་རྒྱུ་ལ་ལྟོས་ནས་དེ་བྱུང་འབྲེལ་དུ་གསུངས་པ་ཡང་སེལ་ངོའི་དུ་བ་ལ་དགོངས་པ་ཡིན་ཏེ། འབྲེལ་པའི་མཚན་ཉིད་འཇོག་པ་ན་སེལ་ངོ་ལ་སྦྱར་ནས་འཇོག་པར་མཛད་པའི་ཕྱིར་དང༌། དུ་བ་མཚན་ཉིད་པ་ནི་འབྲེལ་པར་མི་རུང་བའི་ཕྱིར། ལྔ་པ་ནི། འབྲེལ་པ་ཐམས་ཅད་བདག་གཅིག་དང་དེ་འབྱུང་གི་འབྲེལ་པ་གཉིས་སུ་འདུས་ན་འབྲེལ་པ་ལ་བརྟེན་པའི་རྟགས་ཡང་དག་ཐམས་ཅད་ཀྱང༌། རང་བཞིན་དང་འབྲས་རྟགས་ཡང་དག་གཉིས་སུ་འདུས་དགོས་པར་མཚུངས་སོ་ཞེ་ན། མི་མཚུངས་ཏེ། དགག་རྟགས་ཡང་དག་རྣམས་དངོས་འབྲེལ་བདག་གཅིག་དང་དེ་བྱུང་ ༼༢༡༤༽ འབྲེལ་གང་རུང་ལ་བརྟེན་པ་མ་ཡིན་ཀྱང༌། ལྡོག་འབྲེལ་དེ་གང་རུང་ལ་བརྟེན་པས་ན་འབྲེལ་པ་དེ་ལ་བརྟེན་པའི་རྟགས་ཡང་དག་ཏུ་འགྱུར་བས་སོ། །དེ་ཡང་རྒྱུ་མ་དམིགས་པ་དང་དངོས་འབྲས་མ་དམིགས་པ་ནི་ལྡོག་འབྲེལ་དེ་བྱུང་འབྲེལ་ལ་བརྟེན་པ་དང༌།

ཁྱབ་བྱེད་མ་དམིགས་པ་དང་རང་བཞིན་མ་དམིགས་པ་ནི་ལྡོག་འབྲེལ་བདག་གཅིག་འགྲེལ་ལ་བརྟེན་པ་དང༌། དེས་མཚོན་ནས་མ་དམིགས་པ་གཞན་རྣམས་ཀྱང་འབྲེལ་པའི་སྒོ་ནས་མཐར་རང་བཞིན་མ་དམིགས་པར་འདུས་པས་ན་འབྲེལ་པ་ལ་བརྟེན་པར་གྲུབ་བོ། །དེ་སྐད་དུ། རང་འགྲེལ་ལས། མི་དམིགས་པ་ལའང་སྣང་རུང་མ་དམིགས་པས། བུམ་པ་མེད་པའི་ཐ་སྙད་བསྒྲུབ་པ་དང༌། རྒྱུ་བཀག་པས་འབྲས་བུ་འགོག་པ་དང༌། ཁྱབ་བྱེད་བཀག་པས་ཁྱབ་བྱ་འགོག་པ་ལ་སོགས་པ་ལ་དངོས་འབྲེལ་མེད་ཀྱང༌། སེལ་བའི་བདག་གཅིག་དང་དེ་བྱུང་ཡོད་སྟེ། ཞེས་དང༌། རྣམ་ངེས་ལས། འབྲེལ་པ་བློ་ཡིས་བྱས་པ་ནི། །མེད་པ་ལ་ཡང་གང་གིས་འགོག །ཅེས་གསུངས་པའི་ཕྱིར། ལྡོག་འབྲེལ་བདག་གཅིག་འབྲེལ་ལ་བརྟེན་པ་སོགས་ཀྱི་དོན་ཡང་དེ་སྐོར་གྱི་རྟགས་ལྡོག་དང་ཆོས་ལྡོག་ལ་སེལ་ངོར་བདག་གཅིག་དང་དེ་བྱུང་གི་འབྲེལ་པ་གྲུབ་པ་ལ་བྱ་བ་ཡིན་ཏེ། བུམ་པ་ཚད་མས་དམིགས་པ་དང༌། །བུམ་པ་ཡོད་པ་མི་རྟག་པ་ཡིན་པས། ༼༢༡༥༽ དེ་གཉིས་ལ། སེལ་ངོར་འབྲེལ་པ་ཙམ་ལས་སྤྱིར་འབྲེལ་པ་གྲུབ་པར་བཞག་ཏུ་མེད་པའི་ཕྱིར། དངོས་པོ་ལ་དངོས་འབྲེལ་ཡོད་པ་ལྟར་གསུངས་པ་དང༌། རྒྱུ་མ་དམིགས་པའི་རྟགས་ཡང་དག་སོགས་ཀྱི་རྟགས་ལྡོག་ཆོས་ལྡོག་ལ་བདག་གཅིག་དང་དེ་བྱུང་གང་རུང་གི་འབྲེལ་པ་གྲུབ་པར་གསུངས་པ་རྣམས་ཀྱང༌། དངོས་པོ་ལ་སེལ་ངོར་དངོས་འབྲེལ་ཡོད་པ་དང༌། རྟགས་དེ་དང་དེའི་རྟགས་ལྡོག་དང་ཆོས་ལྡོག་ལ་སེལ་ངོར་འབྲེལ་པ་གཉིས་པོ་གང་རུང་གྲུབ་པ་ལ་དགོངས་པ་ཡིན་ཏེ། ཀུན་མཁྱེན་ཉིད་ཀྱི་གསུང་ལས། རིགས་པས་དཔྱད་ཚེ་འབྲེལ་པ་མི་སྲིད་ཀྱང༌། །རྟགས་ཀྱིས་བསྒྲུབ་བྱ་སྒྲུབ་ཚེ་སེལ་བའི་ངོར། །འབྲེལ་པ་གཉིས་ཀྱིས་སྒྲུབ་རྟགས་རྗེས་འགྲོ་དང༌། །དགག་པའི་རྟགས་ཀྱི་ལྡོག་པ་འགྲུབ་པར་འགྱུར། །ཞེས་དང༌། དངོས་འབྲེལ་སྒྲུབ་པའི་རྟགས་ལ་སྦྱར། །ལྡོག་འབྲེལ་དགག་པའི་རྟགས་ལ་སྦྱར། །ཞེས་གསུངས་པའི་ཕྱིར། གནད་འདི་དག་ཀུན་མཁྱེན་ཉིད་ཀྱི་དགོངས་པ་ཕུལ་དུ་ཕྱིན་པ་སྐྱོང་བ་ལ་ལེགས་བཤད་དཔྱིས་ཕྱིན་པ་ཡིན་ནོ། །གསུམ་པ་འབྲེལ་པ་སྒྲུབ་བྱེད་ཀྱི་ཚད་མ་བཤད་པ་ལ་གསུམ་སྟེ།

མཚན་ཉིད་སྒྲུབ་པ། མཚན་གཞི་ངོས་བཟུང་བ། དེ་དག་གང་གི་ངེས་པའི་ཚུལ་ལོ། །དང་པོ་ལ། བདག་གཅིག་འབྲེལ་གྱི་སྒྲུབ་བྱེད་དང༌། དེ་བྱུང་འབྲེལ་གྱི་སྒྲུབ་བྱེད་ ༼༢༡༦༽ གཉིས། དང་པོ་ལ་ཡང༌། ཐ་སྙད་སྒྲུབ་ཀྱི་འབྲེལ་པ་ངེས་བྱེད་དང༌། །དོན་སྒྲུབ་ཀྱི་འབྲེལ་པ་ངེས་བྱེད་གཉིས་ལས། དང་པོ་ནི། མཚན་ཉིད་ནོག་ལྐོག་ཤལ་དང༌། མཚོན་བྱ་བ་གླང་གི་ཐ་སྙད་ཀྱི་འབྲེལ་པ་ཡང༌། མཚན་ཉིད་ནོག་ལྐོག་ཤལ་དང་ལྡན་པས་བ་གླང་ངོ་ཞེས། མིང་དོན་གཅིག་ཏུ་འཁྲུལ་པ་དང༌། སྤྱི་དང་བྱེ་བྲག་གི་འབྲེལ་པ་ཡང་ལྡོག་པ་ཆིག་རྐྱང་གི་ཤིང་དང༌། ལྡོག་པ་གཉིས་ཚོགས་ཀྱི་ཤ་པ་གཉིས་རྫས་གཅིག་ཏུ་འཁྲུལ་པའི་རྟོག་པས། བདག་ཉིད་གཅིག་ཏུ་བཏགས་པའམ་བརྡ་ཆད་བྱས་པས་བདག་གཅིག་གི་འབྲེལ་པ་འགྲུབ་ཀྱི། གཞན་དུ་ན་བདག་ཉིད་གཅིག་ཡིན་པའི་ཆ་ནས་འབྲེལ་པ་དེ་འགྲུབ་པ་མ་ཡིན་ཏེ། མཚོན་བྱ་བ་གླང་གི་ཐ་སྙད་ནི་མིང་དང་སྒྲོ་བརྟགས་པ་ཙམ་ལས་དོན་ལ་མ་གྲུབ་པའི་ཕྱིར་དང༌། སྤྱི་བྱེ་བྲག་ཀྱང་རྫས་གཅིག་པ་རིགས་པས་བཀག་ཟིན་པའི་ཕྱིར། དེ་སྐད་དུ། རྩ་བར། མཚན་ཉིད་དང་ནི་མཚོན་བྱ་དང༌། །སྤྱི་དང་བྱེ་བྲག་འབྲེལ་པ་ཡང༌། །འཁྲུལ་པས་དངོས་པོ་གཅིག་ཉིད་དུ། །བརྟགས་པས་འགྲུབ་ཀྱི་གཞན་དུ་མིན། །ཞེས་གསུངས་སོ། །འདི་ཡང་རྟགས་སྦྱོར་དུ་བཀོད་ན། གོང་ནོག་ལྐོག་ཤལ་དང་ལྡན་ན་བ་གླང་ཡིན་པས་ཁྱབ། དཔེར་ན་དཀར་ཟལ་བཞིན། ནག་རྒུར་ཡང་དེ་དང་ལྡན་པ་ཡིན་ནོ། །ཞེས་པའི་མཚན་ཉིད་ཀྱི་བྱེ་བྲག་གི་ 

༼༢༡༧༽ སྦྱོར་བ་འགོད་ལ། བདག་གཅིག་གི་འབྲེལ་པ་ངེས་བྱེད་ཀྱི་ཚད་མ་ཡང་རྟགས་སྦྱོར་དེ་ལ་བརྟེན་པའི་རྗེས་དཔག་ཡིན་པར་གོ་དགོས་སོ། །རྩ་འགྲེལ་དུ་དངོས་སུ་མ་བཀོད་པ་ནི། མཚན་ཉིད་བརྟག་པར་འཆད་པ་ལ་དགོངས་པ་ཡིན་ཏེ། གཞན་དུ། ཐ་སྙད་སྒྲུབ་ཀྱི་སྐབས་སུ་རྟགས་སྦྱོར་ཡེ་མ་བཀོད་པར་དོན་སྒྲུབ་ལ། རྟགས་སྦྱོར་རྒྱས་པར་བཀོད་པ་ན། རྒོལ་བ་གཞན་གྱི་རྩོད་པ་དང་དྭོགས་པ་འབྱུང་བར་འགྱུར་བས་སོ། །ཚིགས་བཅད་འདིའི་སྔ་འགྲེལ་དུ། ལྡོག་པ་ཐ་དད་དོན་ལ་གཅིག་ཏུ་ཡོད་པར་ཚད་མ་གང་གིས་གྲུབ་ཅེ་ན། ཞེས་པའི་མཚམས་སྦྱར་གསུངས་ནས། བརྟགས་པས་འགྲུབ་ཀྱི་གཞན་དུ་མིན་ཞེས་པའི་ཐད་དུ་དོན་ལ་གཅིག་ཏུ་མེད་དེ། མཚོན་བྱ་སྒྲོ་བརྟགས་དོན་ལ་མི་གནས་པའི་ཕྱིར་རོ། །ཞེས་དང༌། དོན་ལ་སྤྱི་དང་བྱེ་བྲག་རྫས་གཅིག་པ་བཀག་ཟིན་ཏོ། །ཞེས་གསུངས་པ་སྔར་གྱི་མཚམས་སྦྱར་དང་འགལ་བ་ལྟར་སྣང་བ་ཅི་ཞེ་ན། འདི་ལ་ཀུན་མཁྱེན་གཡག་པས། ལྡོག་པ་ཐ་དད་དོན་ལ་གཅིག་ཏུ་བཟུང་བ་ཡོད་པར་ཚད་མ་གང་གིས་གྲུབ་ཅེ་ན། ཞེས་པའི་མཚམས་སྦྱར་མཛད། རྣམ་བཤད་གཞན་རྣམས་ན་སྔ་ཕྱིའི་འགྲེལ་པ་ཉིད་སོར་བཞག་མ་གཏོགས་དྭོགས་པ་མ་ཞུགས་དང༌། འགའ་ཞིག་གིས་མཚམས་སྦྱར་དེ་དོར་བ་སོགས་ཅི་རིགས་ ༼༢༡༨༽ པར་སྣང་ལ། རང་གི་བསམ་ཚོད། མཚམས་སྦྱར་དུ་དོན་ལ་གཅིག་ཏུ་ཡོད་པར་ཞེས་པ་ནི་ནོག་ལྐོག་ཤལ་དང་བ་གླང་ལྟ་བུ་ལྡོག་པ་ཐ་དད་དོན་ལ་གཅིག་གམ། ངོ་བོ་གཅིག་ཏུ་ཡོད་པ་ཐ་སྙད་སྒྲུབ་ཀྱི་རྟགས་ཡང་དག་ལ་བརྟེན་པའི་ཚད་མས་སྒྲུབ་པར་བྱེད་པ་ལ་དགོངས་པ་ཡིན་ལ། སླར་དོན་ལ་གཅིག་ཏུ་མེད་སྟེ་གསུངས་པ་ནི་དོན་དམ་དང་ཐ་སྙད་གཉིས་ཀྱི་ཟླས་ཕྱེ་བའི་དོན་ལ་གཅིག་ཏུ་མེད་པ་ལ་དགོངས་པ་ཡིན་ཏེ། དེའི་རྟགས་བཀོད་ཚོད་ལ་མཚོན་བྱ་སྒྲོ་བཏགས་དོན་ལ་མི་གནས་པའི་ཕྱིར་རོ། །ཞེས་གསུངས་པས་ཀྱང་གསལ་ལོ། །དེ་ལྟར་ན་དོན་ལ་ཞེས་པ་སྔ་མ་ནི་སྤྱིར་གྱི་དོན་ལ་དང༌། ཕྱི་མ་ནི་དོན་དམ་གྱི་དབང་དུ་བྱས་པའི་དོན་ལ་ཡིན་པས་ཁྱད་པར་ཤིན་ཏུ་ཆེའོ། །འོ་ན་མཚོན་བྱ་སྒྲོ་བཏགས་དོན་ལ་མི་གནས་པར་གསུངས་པ་ལྟར་ན།

ཀ་བ་བུམ་པ་སོགས་དངོས་པོའི་རིགས་ཀྱི་མཚོན་བྱ་ཀུན་ཀྱང་སྒྲོ་བཏགས་སུ་འགྱུར་བས་ཧ་ཅང་ཐལ་ལོ། །ཞེ་ན། འདི་ལ་ཡང་རྟོག་གེའི་གསང་ཚིག་དགོས་པ་ཡིན་ཏེ། རང་རང་གི་མཚན་ཉིད་དང་འབྲེལ་པ་པོར་གྱུར་པའི་ཀ་བུམ་སོགས་ཀྱང་བཀོད་ཚོད་ཀྱི་ཀ་བུམ་མཚན་ཉིད་པ་མ་ཡིན་པར། སེལ་ངོའི་ཀ་བུམ་སོགས་སུ་གོ་ན། བརྟགས་པས་འགྲུབ་ཀྱི་གཞན་དུ་མིན་ཞེས་པའི་རྩ་འགྲེལ་འབད་ ༼༢༡༩༽ མེད་དུ་གོ་ནུས་པ་ཡིན་ནོ། །དེས་ན་མཚན་མཚོན་དང་སྤྱི་བྱེ་བྲག་གི་འབྲེལ་པ་བློ་འཁྲུལ་པའི་སེལ་ངོར་འགྲུབ་ཀྱི། དོན་དམ་དུ་མི་འགྲུབ་པ་ནི་རྩ་བའི་ཚིག་བཅད་ཀྱི་དོན་དང༌། རང་རང་གི་མཚན་ཉིད་དེ་དང་འབྲེལ་བ་པོར་གྱུར་པའི་མཚོན་བྱ་ཡིན་ན། སྒྲོ་བཏགས་ཡིན་པས་ཁྱབ་པ་འགྲེལ་པར་མཚོན་བྱ་སྒྲོ་བཏགས་སུ་གསུངས་པའི་དོན་ཡིན་ཞིང༌། དེའི་འགྲོས་ཀྱིས་དོན་བྱེད་ནུས་པ་དང་འབྲེལ་པའི་མཚན་གཞིར་སེལ་ངོའི་དངོས་པོར་བཟུང་བར་བྱ་བ་ཀ་བུམ་སོགས་ལ་ཡང་རིགས་འགྲེའོ། །གཉིས་པ་དོན་སྒྲུབ་ཀྱི་འབྲེལ་པ་སྒྲུབ་བྱེད་ལ། རྩ་བའི་རྟགས་འགོད་པ་དང༌། དེའི་ཚུལ་སྒྲུབ་པ་གཉིས། དང་པོ་ནི། གང་དངོས་པོ་ཡིན་ན། འཇིག་པའམ་མི་རྟག་པ་ཡིན་པས་ཁྱབ། དཔེར་ན་བུམ་པ་བཞིན་སྒྲ་ཡང་དངོས་པོ་ཡིན་ནོ། །ཞེས་པའི་རང་བཞིན་གྱི་རྟགས་སྦྱོར་འདི་རྡུལ་ཕྲན་དང༌། བདག་དང༌། དབང་ཕྱུག་དང༌། རིག་བྱེད་ཀྱི་སྒྲ་ལ་སོགས་པ་དངོས་པོ་ཡིན་ཀྱང་རྟག་པར་འདོད་པའི་རྒོལ་བ་བྱེ་བྲག་པ་དང༌། དབང་ཕྱུག་པ་དང༌། རིག་བྱེད་ལ་སོགས་པའི་ངོར་འགོད་པ་ཡིན་ཏེ། གང་ཡོད་དེ་འཇིག་བུམ་པ་བཞིན། །སྒྲ་ཡང་ཡོད་ཅེས་རང་བཞིན་རྟགས། །ཞེས་དང༌། འགྲེལ་པར། འགའ་ཞིག་རྡུལ་ཕྲན་དང༌། བདག་དང༌། དབང་ཕྱུག་དང༌། རིག་བྱེད་ཀྱི་སྒྲ་ལ་སོགས་ ༼༢༢༠༽ པ་བྱས་པར་མི་འདོད་པས་ཁོའི་བློ་ངོར་རྟགས་མ་གྲུབ་ཀྱིས་དྭོགས་ནས་ཡོད་པའི་ཕྱིར། ཞེས་བཀོད་དེ། དེ་དག་ཡོད་པར་ཁོ་ཡང་འདོད་པའི་ཕྱིར་རོ། །ཞེས་གསུངས་པའི་ཕྱིར། འདི་ལ་ཁ་ཅིག

ཡོད་པ་ཁྱད་པར་ཅན་སྦྱོར་བ་དང༌། ཁ་ཅིག་ཡོད་པ་ཙམ་ཟེར་བ་དང༌། གཞན་དག ཡོད་ན་མི་རྟག་པས་ཁྱབ་པར་ཞལ་གྱིས་བཞེས་པ་སོགས་འཆད་ཚུལ་མང་དུ་བྱུང་ཡང༌། འོ་ཀོལ་གྱི་ཀུན་མཁྱེན་བླ་མ་ཆེན་པོས། དངོས་པོ་དང་ཡོད་པ་ལ་བྷ་ཝ་ཞེས་སྐད་དོད་གཅིག་ན་ཡོད་པ་ལོ་ཙཱ་བའི་འགྱུར་གྱི་བྱེ་བྲག་ཡིན་གསུངས་པ་འདི་བློ་ལ་ཤིན་ཏུ་འཐད་དེ། འགྱུར་གྱི་དབང་ལས་ཡོད་པ་ཞེས་ཚིག་ཟིན་ལ་སྨོས་ཀྱང༌། བསམ་བྱའི་དོན་ལ་དངོས་པོ་ཡིན་པའི་ཕྱིར་ཏེ། རྣམ་ངེས་ཀྱི་ཚིག་ཟིན་ལས། ཡོད་པའི་མཚན་ཉིད་དོན་བྱེད་ནུས་པ་ཞེས་གསུངས་པ་ཡང༌། འགྱུར་གྱི་དབང་ལས་ཡོད་པ་སྨོས་ཀྱང་དོན་ལ་དངོས་པོའི་མཚན་ཉིད་དུ་དོན་བྱེད་ནུས་པ་བཞག་པ་ཡིན་པའི་ཕྱིར། སྤྱིར་ཡོད་པ་ཙམ་ཡིན་ན་ཡང་མི་རྟག་པ་ཡིན་པས་ཁྱབ་མོད། གཞུང་གི་དོན་ནི་སྔར་བཤད་པ་ལྟར་དངོས་པོ་ལ་འཆད་པ་ལེགས་སོ། །འོ་ན་རང་འགྲེལ་ལས། བོད་ཕལ་ཆེར་དངོས་མེད་ཀྱང་ཡོད་པར་འདོད་ལ། དེ་ལྟར་ན་ཡོད་པས་མི་རྟག་པར་བསྒྲུབ་པ་མ་ངེས་པར་འགྱུར་ཏེ། དངོས་པོ་དང་དངོས་མེད་གཉིས་ཀ་ལ་རྟགས་ཡོད་པར་མཚུངས་ ༼༢༢༡༽ པའི་ཕྱིར་རོ། །ཞེས་པའི་དོན་ལ། བོད་ཕལ་ཆེར་དངོས་མེད་ཀྱང་དངོས་པོར་འདོད་ལ། དེ་ལྟ་ན་དངོས་པོས་མི་རྟག་པ་སྒྲུབ་པ་མ་ངེས་པར་འགྱུར་ཏེ་ཞེས་སོགས་འཆད་དགོས་པར་འགྱུར་ལ། དེ་ལྟར་དུ་འཆད་ན། བོད་ཕལ་ཆེར་གྱིས་དངོས་མེད་དངོས་པོར་ཇི་ལྟར་ཁས་བླང་ཞེ་ན། དེའི་དོན་ནི་དེ་ལྟར་དུ་མི་འཆད་དེ། ཕྱ་གཙང་སོགས་ཀྱིས་དངོས་མེད་དངོས་པོར་ཁས་ལེན་པ་མི་སྲིད་ཅིང༌། འོན་ཀྱང་དངོས་མེད་ཡོད་པ་ཙམ་དུ་འདོད་པ་བྱུང་ལ། དེ་ལྟར་ན། རྣམ་འགྲེལ་ལས། འཇིག་པ་ཡོད་ཙམ་འབྲེལ་པ་ཅན། །ཉིད་ཕྱིར་སྒྲ་ནི་མི་རྟག་ཉིད། །ཅེས་ཡོད་ཙམ་སྒྲ་མི་རྟག་པར་སྒྲུབ་པའི་རྟགས་ཡང་དག་ཏུ་གསུངས་པ་དེ་མ་ངེས་པའི་རྟགས་སུ་འགྱུར་ཏེ། དངོས་པོ་དང་དངོས་མེད་གཉིས་ཀ་ལ་ཡོད་པ་ཙམ་མཚུངས་པའི་ཕྱིར་རོ། །ཞེས་པའི་དོན་དུ་འཆད་དགོས་པར་ཚིག་གྲོགས་འོག་མའི་སྟོབས་ལས་ཤེས་ནུས་པ་ཡིན་ནོ། །ཇི་ལྟར་ན།

སྔར་གྱི་འཕྲོ་དེ་མ་ཐག་ལས། གལ་ཏེ་ཡོད་ཙམ་ལ་དངོས་པོའི་ཡོད་ཙམ་དང༌། དངོས་མེད་ཀྱི་ཡོད་ཙམ་གཉིས་ཡོད་དོ་ཞེ་ན། དངོས་མེད་ཀྱི་ཡོད་པ་དེ་ཅི། དོན་བྱེད་ནུས་ན་དངོས་པོར་འགྱུར་ལ། མི་ནུས་ན་ཅི་ཡང་མེད་པས། ཡོད་པར་མིང་བཏགས་ཀྱང་མེད་པ་ཉིད་ཡིན་ནོ། །ཡང་རྟགས་འགོད་པ་ན་ཡོད་ཙམ་མ་ངེས་པར་འགྱུར་བས་དངོས་ ༼༢༢༢༽ པོའི་ཡོད་པ་ཡིན་པའི་ཕྱིར། ཞེས་འགོད་པར་འགྱུར་རོ། །ཞེས་གསུངས་པས། སྔར་གྱི་ཚུལ་དེ་ལ་འཁྲུལ་པ་མེད་ཅིང༌། འདི་ནི་ཡོངས་འཛིན་དམ་པ་དབང་ཕྱུག་དཔལ་བཟང་གི་ཞལ་གྱི་པདྨོ་ལས་བྱུང་བའི་ལེགས་བཤད་དོ། །རྟག་མི་རྟག་གཉིས་ཀྱི་ནང་ནས་མི་རྟག་པ་ལ་ཡོད་པ་ཙམ་དུ་འཇོག་པ་ནི། སྤྱིར་ཡོད་པ་ལ་ཆོས་གཞན་སེལ་བའི་སྒོ་ནས་བློས་ཡོད་པར་འཇོག་དགོས་པ་དང༌། ཆོས་གཞན་སེལ་བ་ལ་མི་ལྟོས་པར་རང་རང་གི་ངོ་བོ་ཡུལ་དུས་རང་བཞིན་མ་འདྲེས་པ་ཡོད་ཙམ་གཉིས་ལས། དང་པོ་ནི། སྤྱི་མཚན་ཐམས་ཅད་དང༌། གཉིས་པ་ནི། རང་མཚན་ཐམས་ཅད་ཡིན་ལ། དེ་བས་ན་རྟག་པ་ལ་ཡོད་ཙམ་མི་སྦྱོར་བར། མི་རྟག་པ་ལ་དེ་སྦྱོར་བའི་རྒྱུ་མཚན་ཚད་མས་གྲུབ་པ་ཡིན་ནོ། །དེ་སྐད་དུ། བདག་ཉིད་ཆེན་པོའི་དྲིས་ལན་འགའ་ཞིག་ལས། འདིར་ནི་ཡོད་པ་རྣམ་གཉིས་ཏེ། །དོན་དང་ཐ་སྙད་དག་གིས་སོ། །དོན་གྱིས་ཡོད་པ་བྱ་བ་བྱེད། །ཐ་སྙད་ཡོད་པ་དགག་སྒྲུབ་བརྟེན། །ཞེས་གསུངས་པ་ཡིན་ནོ། །གཉིས་པ་ཚུལ་སྒྲུབ་པ་ནི། ཕྱོགས་ཆོས་ལ་སྔར་འགྲེལ་པར་དྲངས་པ་ལྟར། རྟགས་ཕ་རོལ་པོས་ཁས་ལེན་པའི་དབང་དུ་བྱས་ནས། འདིར་ཁྱབ་པ་སྒྲུབ་པ་ལ། ལྟོས་མེད་ཀྱི་གཏན་ཚིགས་དང༌། གནོད་པ་ཅན་གྱི་གཏན་ཚིགས་གཉིས། །དང་པོ་ནི། དངོས་པོ་ ༼༢༢༣༽ སྐྱེས་པ་ཁོ་ན་སྐད་ཅིག་གིས་མི་བསྡོད་པར་སྐད་ཅིག་གཉིས་པ་སྐྱེས་པ་ན། སྐད་ཅིག་དང་པོ་ལ་ཞིག་པ་ཞེས་མིང་བཏགས་ཀྱི། ཐོ་བ་ལ་སོགས་པ་རྒྱུ་གཞན་གྱིས་བཤིག་ནས་ཞིག་པའི་ཆོས་རྡུལ་ཙམ་ཡང་མེད་པས། བུམ་པ་འཇིག་པའི་རྒྱུ་ལ་བུམ་པའི་རྒྱུ་ཉིད་ལས་འཇིག་བྱེད་ཀྱི་རྒྱུ་གཞན་ཕྱི་རོལ་པས་འདོད་པ་ལྟར་མི་དགོས་པ་ཡིན་ཏེ།

དེ་སྐད་དུ། རྣམ་འགྲེལ་ལེའུ་དང་པོར། རྒྱུ་མེད་ཕྱིར་ན་འཇིག་པ་ནི། །རང་གི་ངོ་བོས་རྗེས་འབྲེལ་ཉིད། །ཅེས་དང༌། འདིར་ཡང༌། སྐྱེས་པ་ཁོ་ན་འཇིག་པ་ཡིན། །དེ་ལ་འཇིག་བྱེད་གཞན་མི་དགོས། །ཞེས་གསུངས་པའི་ཕྱིར། དེ་ཉིད་རྟགས་སྦྱོར་དུ་བཀོད་ན། གང་རང་གི་རྒྱུ་ལས་གཞན་ལ་མི་ལྟོས་པར་འཇིག་པ་ཡིན་ན། སྐྱེས་ཙམ་ན་འཇིག་པས་ཁྱབ། དཔེར་ན་རྒྱུ་ཚོགས་པ་སྐད་ཅིག་ཐ་མ་དེ་རང་འབྲས་བསྐྱེད་པ་རྒྱུ་གཞན་ལ་མི་ལྟོས་པ་བཞིན། བུམ་པ་ལ་སོགས་པའི་དངོས་པོ་འཇིག་པའང་དངོས་པོ་རང་རང་གི་རྒྱུ་ལས་གཞན་ལ་ལྟོས་པ་མེད་དོ། །ཞེས་པའི་རང་བཞིན་གྱི་རྟགས་སྦྱོར་འདི་ཡིན་ཏེ། རྣམ་འགྲེལ་ལེའུ་བཞི་པར། གང་དག་དེ་ཡོད་གཞན་ལྟོས་མེད། །དེ་དག་དེ་ཡོད་ལ་ངེས་ཡིན། །འབྲས་བུའི་ལས་ལ་གེགས་བྱེད་པ། །མེད་པ་ཅན་གྱི་ཚོགས་པ་བཞིན། །ཞེས་དང༌། ༼༢༢༤༽ ཀུན་མཁྱེན་ཆེན་པོས། ལྟོས་མེད་ཡིན་ན་ངེས་པ་འགྲུབ། །ཅེས་གསུངས་པའི་ཕྱིར། རྟགས་སྦྱོར་འདི་རྩ་བའི་གཞུང་དང་སྦྱར་ན། སྐྱེས་པ་ཁོ་ན་འཇིག་པ་ཡིན། །ཞེས་པས་སྒྲུབ་ཆོས་དང༌། དེ་ལ་འཇིག་བྱེད་གཞན་མི་དགོས་ཞེས་པས་རྟགས་སུ་བཟུང་བྱ་བསྟན། དེ་ཉིད་དཔེ་དང་བཅས་ཏེ་སྒྲུབ་ངག་ཏུ་བཀོད་པ་ནི་གཞན་དོན་ལེའུའི་ཚིག་བཅད་དེས་བསྟན་པ་ཡིན་ནོ། །རྟགས་སྦྱོར་དེ་ལ་རིག་བྱེད་པ་ལ་སོགས་པའི་མུ་སྟེགས་པ་ཁ་ཅིག གཏན་ཚིགས་མ་གྲུབ་སྟེ། བུམ་སོགས་དངོས་པོ་རྣམས་སྤྱིར་འཇིག་ཀྱང༌། འཇིག་རྒྱུ་དོན་གཞན་ཐོ་བ་སོགས་ཀྱིས་བཅོམ་ན་འཇིག་ལ། དེས་མ་བཅོམ་པར་མི་འཇིག་པའི་ཕྱིར། ཞེས་ཟེར་ལ། དེ་ནི་མི་འཐད་དེ། བུམ་པ་འཇིག་པའི་སྒྲ་འཇིག་པར་བྱ་རྒྱུའི་བུམ་པ་ད་ལྟར་བ་ལ་ཡང་འཇུག བུམ་པ་ཞིག་ནས་བུམ་པའི་དངོས་པོར་མེད་པ། བུམ་པ་འདས་པ་ལ་ཡང་འཇུག་མོད་ཀྱིས། གང་ལྟར་གཉིས་པོ་གང་ལ་ཡང་རྒྱུ་གཞན་མི་དགོས་ཏེ། བུམ་པ་ཞིག་ནས་བུམ་པ་འདས་པ་ནི་དངོས་མེད་ཡིན་པས་རྒྱུ་གཏན་ནས་མི་དགོས། བུམ་པ་ད་ལྟར་བ་འཇིག་པ་ལ་ནི་རང་བསྐྱེད་བྱེད་ཀྱི་རྒྱུ་མ་གཏོགས་པའི་འཇིག་བྱེད་ཀྱི་རྒྱུ་གཞན་མི་དགོས་པའི་ཕྱིར།

དེས་ན་བུམ་པ་བསྐྱེད་བྱེད་ཀྱི་རྒྱུ་དང༌། བུམ་པ་ ༼༢༢༥༽ འཇིག་བྱེད་ཀྱི་རྒྱུ་དོན་གཅིག་ཏུ་འཆད་ཤེས་ན་དངོས་པོ་ཐམས་ཅད་སྐད་ཅིག་གིས་སྐྱེ་འཇིག་བྱེད་པ་གོ་བར་འགྱུར་ལ། དེ་ལྟར་མ་ཤེས་ན་ཕྱི་རོལ་པ་ལྟར་རྒྱུན་གྱི་འཇིག་པའམ། འཇིག་རྟེན་ལྷན་སྐྱེས་པ་ལྟར་གྲུབ་མཐས་བློ་ཁ་མ་བསྒྱུར་བ་དང་ཁྱད་པར་མེད་པར་འགྱུར་རོ། །དོན་འདི་དག་ལ་དགོངས་ནས་རྩ་བར། འཇིག་པ་རྒྱུ་གཞན་ལ་ལྟོས་ཕྱིར། །ལྟོས་མེད་འདི་ནི་མ་གྲུབ་ལོ། །འཇིག་པར་བྱ་རྒྱའི་དངོས་པོ་དང༌། །ཞིག་པ་དངོས་མེད་གཉིས་ཀ་ལ། །འཇིག་པའི་སྒྲ་དོན་འཇུག་མོད་ཀྱི། །གཉིས་ཀ་ལ་ཡང་རྒྱུ་མི་དགོས། །བུམ་འཇིག་དངོས་མེད་རྒྱུ་མི་ལྟོས། །དངོས་ནའང་རང་གྲུབ་རྒྱུ་ཅི་དགོས། །ཞེས་གསུངས་སོ། །གནད་ཀྱི་དོན། བུམ་པ་འཇིག་པ་ལ་རྒྱུ་གཞན་མི་དགོས་ཏེ། བུམ་པ་རང་དུས་སུ་འཇིག་པར་གྲུབ་ཟིན་པའི་ཕྱིར། ཞེས་པ་འདི་ཕ་རོལ་ལ་གནོད་བྱེད་ཀྱི་རིགས་པའི་གཙོ་བོ་ཡིན་ནོ། །གཉིས་པ་གནོད་པ་ཅན་གྱི་གཏན་ཚིགས་ནི། དབང་ཕྱུག་པ་ལ་སོགས་པ་ཁ་ཅིག བྱ་རོག་ཕལ་ཆེར་ནག་པོ་ཡིན་ཀྱང༌། རྒྱ་ལ་དཀར་པོ་སྲིད་པ་ལྟར། བུམ་པ་ལ་སོགས་པའི་དངོས་པོ་ཕལ་ཆེར་མི་རྟག་པ་ཡིན་ཀྱང༌། དབང་ཕྱུག་པ་ལ་སོགས་པའི་དངོས་པོ་འགའ་ཞིག་རྟག་པ་ཡིན་པས། རྟགས་སུ་བཟུང་བྱ་དངོས་པོ་དེ་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་རྟག་པ་ལ་ཡོད་ ༼༢༢༦༽ པས་རྩ་བའི་རྟགས་སྦྱོར་ལ་ལྡོག་ཁྱབ་སྒྲུབ་བྱེད་དགོས་སོ་ཞེ་ན། དེའི་ངོར་གང་རིམ་དང་གཅིག་ཅར་་གྱི་དོན་བྱེད་ནུས་པས་སྟོང་ན་དངོས་པོས་སྟོང་པས་ཁྱབ། དཔེར་ན་ནམ་མཁའ་བཞིན། དབང་ཕྱུག་རྟག་པ་ཡང་རིམས་དང་གཅིག་ཅར་གྱི་དོན་བྱེད་ནུས་པས་སྟོང་པ་ཡིན་ནོ། །ཞེས་པའི་རང་རྒྱུད་ཀྱི་སྦྱོར་བ་འདི་འགོད་ཅིང༌། འདི་ནི་མི་མཐུན་ཕྱོགས་རྟག་པ་དང༌། རྟགས་སུ་གཟུང་བྱ་བྱས་པའམ་དངོས་པོའི་གཞི་མཐུན་ལ་གནོད་པ་སྟོན་པས་ན། གནོད་པ་ཅན་གྱི་རྟགས་སྦྱོར་རོ། །འདིས་མཚོན་ནས་ཆོས་མི་མཐུན་སྦྱོར་གྱི་བསྒྲུབ་ངག་ཡང་དག་ཐམས་ཅད་གནོད་པ་ཅན་གྱི་རྟགས་སྦྱོར་དུ་ཁས་བླངས་ཀྱང་ཆོག་གོ

།སྦྱོར་བ་འདིའི་རྩོད་གཞིའི་ཆོས་ཅན་ནི། སྒྲ་དོན་ལ་རང་མཚན་དུ་འཁྲུལ་པའི་རྟོག་བློའི་དངོས་ཡུལ་དབང་ཕྱུག་རྟག་པའི་གཞན་སེལ་དེ་ཡིན་ཞིང༌། སྒྲུབ་ཆོས་ནི། དངོས་པོ་བཀག་པའི་མེད་དགག་ཡིན་ནོ། །དེ་སྐད་དུ། གང་གང་བྱེད་མིན་དེ་དངོས་མེད། །མཁའ་བཞིན་རྟག་པའང་བྱེད་པས་སྟོང༌། །ཆོས་ཅན་རྟག་པའི་གཞན་སེལ་ཡིན། །དངོས་པོ་བཀག་ཉིད་སྒྲུབ་བྱའི་ཆོས། །ཞེས་གསུངས་སོ། །འདི་དངོས་སུ་ཐ་སྙད་སྒྲུབ་ཏུ་ཡང་འགྲོ་སྟེ། དོན་བྱེད་ནུས་སྟོང་དེ་དངོས་མེད་ཀྱི་མཚན་ཉིད་ཡིན་པའི་ཕྱིར། འོ་ན་བྱས་པའམ་དངོས་པོའི་རྟགས་ཀྱིས་སྒྲ་མི་རྟག་པར་སྒྲུབ་པའི་ཁྱབ་པ་སྒྲུབ་པ་ལ་རྗེས་ ༼༢༢༧༽ ཁྱབ་དང་ལྡོག་ཁྱབ་གང་རུང་གཅིག་སྒྲུབ་བྱེད་ཀྱི་རིགས་པ་བསྟན་པས་ཆོག་མོད། གཉིས་ཀ་བསྟན་མི་དགོས་སོ་ཞེ་ན། གང་ཟག་གཅིག་ལ་གཉིས་ཀ་བསྟན་མ་དགོས་ཀྱང༌། གང་ཟག་ཐ་དད་པའི་ལོག་རྟོག་གི་དབང་ལས་སོ་སོའི་ངོར་ཐ་དད་དུ་བསྟན་དགོས་པ་ཡིན་ཏེ། དེས་ན་ལོག་རྟོག་རྣམ་གཉིས་ཀྱི། །གཉེན་པོར་གཏན་ཚིགས་རྣམ་གཉིས་གསུངས། །ཞེས་གསུངས་པའི་ཕྱིར། དེ་ཡང་མུ་སྟེགས་ཁ་ཅིག དངོས་པོ་རྣམས་འཇིག་རྒྱུ་དང་འཕྲད་ན་འཇིག་པས་སྤྱིར་འཇིག་པར་ཁས་ལེན་ཀྱང༌། རང་རྒྱུ་ལས་ཕྱིས་འབྱུང་གི་རྒྱུ་ལ་ལྟོས་ནས་འཇིག་པར་འདོད་པ་ནི་ལོག་རྟོག་དང་པོ་ཡིན་ཅིང༌། དེའི་གཉེན་པོར་ལྟོས་མེད་ལས་གནོད་པ་ཅན་མི་འཇུག དབང་ཕྱུག་པ་སོགས། དབང་ཕྱུག་རྟག་པའི་དངོས་པོ་ལ་སོགས་པ་རྣམས་ཁོ་རང་གི་ལུགས་ཀྱི་འཇིག་པའི་རྐྱེན་དང་འཕྲད་ཀྱང་མི་འཇིག་པས། སྤྱིར་མི་འཇིག་པར་འདོད་པ་ནི། ལོག་རྟོག་གཉིས་པ་ཡིན་ཞིང༌། དེའི་གཉེན་པོར་གནོད་པ་ཅན་ལས་ལྟོས་མེད་མི་འཇུག་པ་ཡིན་ཏེ། རང་འགྲེལ་ལས། དེས་ན་འཇིག་པར་ཁས་ལེན་པ་ལ་གནོད་པ་ཅན་མི་འཇུག་ལ། མི་འཇིག་པར་ཁས་ལེན་པ་ལ་ལྟོས་མེད་མི་འཇུག་པས་ཡུལ་ཐ་དད་པ་བཞིན་ནོ། །ཞེས་གསུངས་པའི་ཕྱིར། གཉིས་པ་དེ་འབྱུང་གི་འབྲེལ་པ་ངེས་

༼༢༢༨༽ བྱེད་ལ། རྒྱུ་འབྲས་སྤྱིའི་མཚན་ཉིད། དེ་ངེས་བྱེད་ཀྱི་ཚད་མ། དེ་དག་ལ་རྩོད་པ་སྤང་བ་དང་གསུམ་ལས། དང་པོ་ནི། ཕན་འདོགས་བྱེད་རྒྱུའི་མཚན་ཉིད་དང༌། ཕན་འདགས་བྱ་འབྲས་བུའི་མཚན་ཉིད། རྒྱུ་ལ་དབྱེ་ན། ཉེར་ལེན་གྱི་རྒྱུ་དང༌། ལྷན་ཅིག་བྱེད་རྐྱེན་གཉིས་ལས། འབྲས་བུ་དེའི་ངོ་བོ་ལ་ཕན་འདོགས་བྱེད་ནི། འབྲས་བུ་དེའི་ཉེར་ལེན་གྱི་རྒྱུའི་མཚན་ཉིད། འབྲས་བུ་དེའི་ཁྱད་པར་ལ་ཕན་འདོགས་བྱེད་ནི་འབྲས་བུ་དེའི་ལྷན་ཅིག་བྱེད་རྐྱེན་གྱི་མཚན་ཉིད། དཔེར་ན་རྣམ་ཤེས་སྔ་མ་རྣམ་ཤེས་ཕྱི་མའི་ཉེར་ལེན་ཡིན་པ་དང༌། དབང་པོ་གཟུགས་ཅན་པ་དབང་ཤེས་ཀྱི་བདག་རྐྱེན་ཡིན་པ་ལྟ་བུའོ། །དེ་སྐད་དུ། རྒྱུ་འབྲས་ཕན་འདོགས་བྱ་བྱེད་ཡིན། །ཞེས་གསུངས་སོ། །རྒྱུན་འགག་ཁ་མའི་ས་བོན་སོགས་ཀྱང༌། ཉེར་ལེན་གྱི་རྒྱུར་མི་འཐད་ཀྱང༌། ལྷན་ཅིག་བྱེད་རྐྱེན་དུ་འཐད་དེ། དབང་པོ་གཟུགས་ཅན་སྐད་ཅིག་ཐ་མས་རང་འབྲས་དབང་ཤེས་ཀྱི་བདག་རྐྱེན་བྱེད་པ་ལྟ་བུའོ། །གཉིས་པ་ནི། དེའང་རྗེས་སུ་འགྲོ་ལྡོག་གི །སྒོ་ནས་ཕྲུགས་གསུམ་རྣམ་པ་གཉིས། །ཞེས་གསུངས་པ་ལྟར། མ་དམིགས་པ་སྔོན་དུ་འགྲོ་བའི་ཕྲུགས་གསུམ་ནི་དང་པོ་ས་ཕྱོགས་དག་པར་མེ་དུ་གཉིས་ཀ་སྣང་རུང་མ་དམིགས་པ་ལས། མེ་མངོན་སུམ་དུ་མཐོང་སྟེ། མངོན་སུམ་དེས་དྲངས་པའི་རྟོག་པས་མེའི་གཞན་སེལ་ 

༼༢༢༩༽ གཟུང༌། དེ་ནས་དུ་བ་མངོན་སུམ་དུ་མཐོང་སྟེ། དེས་དྲངས་པའི་རྟོག་པས་དུ་བའི་གཞན་སེལ་གཟུང་ནས་ད་ལྟར་གྱི་དུ་བ་འདི་སྔར་གྱི་མེ་དེ་མེད་ན་མི་འབྱུང་ཞེས་རྟོག་བཅས་ཀྱི་བློས་མེ་དུ་ལ་དེ་བྱུང་གི་འབྲེལ་པ་ངེས་པར་བྱེད། ཡང་ན་དམིགས་པ་མངོན་དུ་འགྲོ་བས་ཕྲུགས་གསུམ་ནི། དང་པོར་འབྲས་བུ་དུ་བ་སྐྱེ་བ་མཐོང༌། དེ་ནས་སྐྱེད་བྱེད་ཀྱི་རྒྱུ་མ་མཐོང༌། དེ་ནས་སྐྱེད་པའི་འབྲས་བུ་དུ་བ་མ་མཐོང་བ་ན། རྒྱུ་མེ་མེད་ན། འབྲས་བུ་དུ་བ་མི་འབྱུང་ངོ་སྙམ་དུ་རྟོག་པའི་གཞན་སེལ་གྱི་བློས་མེ་དུ་ལ་དེ་བྱུང་གི་འབྲེལ་པ་ངེས་པར་བྱེད་དོ། །འོ་ན་སྔར་རང་བཞིན་གྱི་འབྲེལ་པ་རང་བརྒྱུད་ཀྱི་སྦྱོར་ངག་གི་སྒོ་ནས་བསྒྲུབ་ནས། འདིར་དེ་བྱུང་གི་འབྲེལ་པ་སྦྱོར་ངག་གི་སྒོ་ནས་མི་སྒྲུབ་པའི་རྒྱུ་མཚན་ཅི་ཞེ་ན། དེ་བྱུང་གི་འབྲེལ་པ་ཡང་རང་བརྒྱུད་ཀྱི་ངག་གིས་བསྒྲུབ་ཏུ་ཡོད་མོད། དེ་ལས་མེ་དུ་མཐོང་རུང་གི་ཡུལ་ན་གནས་པས་ཕྲུགས་གསུམ་ཚན་པ་གང་རུང་གི་སྒོ་ནས་སྒྲུབ་ན་སླ་བ་ཡིན་ཏེ། མ་དམིགས་པ་སྔོན་དུ་འགྲོ་བ་ལས་སླར་མེ་དུ་རིམ་བཞིན་མཐོང་བ་ན་རང་བརྒྱུད་ཀྱི་མངོན་སུམ་གྱིས་དྲངས་ནས་སྐྱེས་པའི་གཞན་སེལ་ངེས་པའི་བློས་མེ་དུའི་འབྲེལ་པ་ངེས་ལ། ཡང་ན་དམིགས་པ་སྔོན་དུ་འགྲོ་བ་ལས་སླར་རིམ་བཞིན་མ་དམིགས་པ་ན། རང་བརྒྱུད་ཀྱི་མྱོང་བས་དྲངས་པའི་ངེས་ཤེས་ཀྱིས། མེ་དུ་ལ་མེད་ན་མི་འབྱུང་ ༼༢༣༠༽ གི་འབྲེལ་པ་ངེས་པར་བྱེད་དོ། །འོག་ཏུ་ཚད་མའི་སྟོབས་ཀྱིས་བསྐྱེད་པ་ཡི། །གཞན་སེལ་ངེས་པའི་བདག་ཉིད་ཅན། །འཁྲུལ་པས་དངོས་པོ་གཅིག་ཉིད་དུ། །རྟོག་དཔྱོད་དེ་ཡིས་འབྲེལ་པ་ངེས། །ཞེས་གསུངས་པའི་དོན་ཡང་འདི་ཡིན་ནོ། །གསུམ་པ་རྩོད་པ་སྤངས་པ་ནི། ཕྱི་རོལ་པ་ཁ་ཅིག དུ་བའི་རྒྱུར་མེ་ངེས་པར་དགོས་པ་མ་ཡིན་ཏེ། མེ་མིན་བརྒྱ་བྱིན་གྱི་སྤྱི་བོ་ལས། དུ་བ་སྐྱེས་པ་སོགས་མཐོང་བའི་ཕྱིར་ཞེ་ན། རྒྱུ་མེ་མ་ཡིན་ལས་སྐྱེས་པ་བརྒྱ་བྱིན་གྱི་སྤྱི་བོའི་སྔོ་ཕྱུར་བ་དེ་ནི་མེ་འབྲས་དུ་བ་མ་ཡིན་པར་ཐལ།

བརྒྱ་བྱིན་གྱི་སྤྱི་བོའི་སྔོ་ཕྱུར་བ་དེ་དུ་བ་དང་རྣམ་པ་འདྲ་བས་འཁྲུལ་ནས་དུ་བའི་མིང་གིས་བཏགས་པར་ཟད་པའི་ཕྱིར། འདི་ནི་འབྲས་རྟགས་ཀྱི་མི་མཐུན་ཕྱོགས་ལ་གནོད་པ་ཅན་གྱི་གཏན་ཚིགས་སུ་ཀུན་མཁྱེན་གཡག་པས་གསུངས་སོ། །འདིའི་བརྒྱ་བྱིན་གྱི་སྤྱི་བོ་རྗེ་བཙུན་མུས་རབ་འབྱམས་པ་དང༌། གློ་བོ་མཁན་ཆེན་གཉིས་ཀས་གྲོག་མཁར་ལ་ངོས་འཛིན་མཛད་ཅིང༌། གྲོག་མཁར་ནི་གྲོག་མོའི་བྲུན་ཡིན་པར་རྟོག་གེ་འབར་བར་བཤད་དེ། དེ་ཡང་བསགས་ཕྱིར་གྲོག་མཁར་བཞིན། །ཞེས་པའི་འགྲེལ་པར། གྲོག་མཁར་བཞིན་ཞེས་བྱ་བ་ནི། གྲོག་མོའི་བྲུན་བཞིན་ཞེས་བྱ་བའི་མཐའ་ཚིག་གོ །དེ་ལ་ཁ་ཅིག དུ་བ་ཡིན་ན་རང་རྒྱུ་མེ་ལས་བྱུང་དགོས་ན། མེ་ཡིན་ན་ ༼༢༣༡༽ རང་རྒྱུ་བུད་ཤིང་ལས་བྱུང་དགོས་པར་ཐལ་ལོ། །དེ་འདོད་ན། རྡོ་གཙུབས་པའི་མེ་མེ་མ་ཡིན་པར་འགྱུར་རོ་ཞེ་ན་མི་མཚུངས་ཏེ། རྡོ་དང་ཤིང་སོགས་མེའི་ཉེར་ལེན་མ་ཡིན་གྱིས། མེའི་ཉེར་ལེན་ནི་མེའི་རྡུལ་ཕྲན་ཡིན་པའི་ཕྱིར། འོན་ཀྱང་རྡུལ་ཕྲན་དེ་དག་གཅིག་ཏུ་བསྡུད་པའི་བདག་རྐྱེན་རྡོ་དང་ཤིང་གིས་བྱེད་པའི་ཕྱིར་ན། ལྷན་ཅིག་བྱེད་རྐྱེན་དུ་འཐད་དེ། དཔེར་ན་མིག་ཤེས་ཀྱི་ཉེར་ལེན་རྣམ་ཤེས་སྔ་མ་ཡིན་ཀྱང་བདག་རྐྱེན་དབང་པོ་གཟུགས་ཅན་པས་བྱེད་པ་བཞིན་ནོ། །ཡང་ན་དང་པོའི་རྒྱུ་འབྲས་དང་ཕྱིས་ཀྱི་རྒྱུ་འབྲས་ལ་ཉེར་ལེན་འཇོག་ཚུལ་ཁྱད་པར་ཡོད་སྟེ། དུ་བ་སྐད་ཅིག་དང་པོ་ཉེར་ལེན་མེ་ལས་སྐྱེས་ཤིང༌། སྐད་ཅིག་གཉིས་པ་ཕན་ཆད་ཉེར་ལེན་དུ་བ་ལས་སྐྱེས་པའི་ཕྱིར། འདི་དག་ནི། གང་དག་རྒྱུ་མིན་ལས་སྐྱེས་པ། །ཞེས་སོགས་ཚིགས་བཅད་གསུམ་གྱི་དོན་ཡིན་ཞིང༌། འགྲེལ་པར་བེམ་པོ་ཐམས་ཅད་རྡུལ་རྫས་བརྒྱད་འདུས་སུ་བཤད་པ་ནི། འདོད་པའི་སས་བསྡུས་ལ་དགོངས་ཞིང་དེ་ཡང་ཐོགས་བཅས་ཀྱི་དབང་དུ་བྱས་པ་ཡིན་ཏེ། རྒྱུ་མཚན་རིམ་བཞིན། གཟུགས་ཁམས་ཀྱི་སས་བསྡུས་ལ་རྡུལ་རྫས་དྲུག་འདུས་པ་ལས། དྲི་རོའི་རྡུལ་མེད་པའི་ཕྱིར་དང༌།

འདོད་ཁམས་ཀྱི་རྫས་རྡུལ་ཕྲ་རབ་དེ་གཟུགས་ཀྱི་ཆུང་ ༼༢༣༢༽ ཐ་མཐར་ཐུག་ཡིན་པས་རྡུལ་རྫས་བརྒྱད་འདུས་སུ་མི་འཐད་པའི་ཕྱིར། དེར་མ་ཟད་རགས་པ་རྩོམ་པའི་གཞིར་གྱུར་པའི་རྡུལ་ཕྲན་དེ་ཡང་རྡུལ་རྫས་བརྒྱད་འདུས་མ་ཡིན་ཏེ། རྡུལ་རྫས་བརྒྱད་འདུས་ཡིན་ན། རྡུལ་ཕྲན་དུ་མ་ཚོགས་པའི་རྡུལ་ཕྲན་ཁྱད་པར་ཅན་ཡིན་དགོས་པའི་ཕྱིར། གཉིས་པ་མཚན་གཞི་ནི་སྔར་སོང་ཟིན་ཏོ། །གསུམ་པ་འབྲེལ་པ་དེ་དག་ངེས་པའི་ཚུལ་ནི། པཎ་ཆེན་བདེ་བྱེད་དགའ་བ་འབྲེལ་པ་དཔྱོད་པས་ངེས་པར་བྱེད། རྒྱ་གར་ཉི་འོག་པ་རྣམས་རྗེས་སུ་འགྲོ་ལྡོག་ངེས་པའི་ཚད་མས་ངེས་པར་བྱེད། རང་ལུགས་ནི་མངོན་སུམ་ཚད་མའི་སྟོབས་ཀྱིས་བསྐྱེད་པའི་རྟོག་དཔྱོད་ཀྱི་བློ་དེ་ཡིས་འབྲེལ་པ་ངེས་པར་བྱེད་པ་ཡིན་ནོ། །དེ་སྐད་དུ། བདེ་བྱེད་དགའ་བ་སྤྱོད་པ་ཡིས། །ཞེས་པ་ནས། རྟོག་དཔྱོད་དེ་ཡིས་འབྲེལ་པ་ངེས། །ཞེས་པའི་བར་ཚིགས་བཅད་གཉིས་གསུངས་སོ། །འབྲེལ་པ་དོན་ལ་དགག་དང་བློ་ངོར་སྒྲུབ། །བསྒྲུབ་བྱེད་གཉིས་ཀྱི་འབྲེལ་པའི་རྟོགས་ཚུལ་བཤད། །དངོས་དང་དངོས་མེད་ཙམ་དང་གཉིས་ཀ་ལ། །རིམ་བཞིན་འགོག་པ་དང་པོ་སྤྱིར་བསྟན་ཡིན། །བདག་གཅིག་པ་ལ་ཐ་དད་ཆོས་གཉིས་མེད། །ཆོས་གཉིས་མེད་ལ་འབྲེལ་པ་མི་སྲིད་དང༌། །རྒྱུ་དུས་འབྲས་མེད་འབྲས་དུས་རྒྱུ་མེད་སོགས། །རྣམ་གྲངས་དུ་མར་གསུངས་ནི་སོ་སོར་ཡིན། །ལྡན་དང་འདུ་བའི་ ༼༢༣༣༽ འབྲེལ་སོགས་བྱེ་བྲག་པའི། །ལུགས་ཡིན་གནོད་བྱེད་ཚད་མས་འབྲེལ་པར་མིན། །རིགས་པས་དཔྱད་ནས་འབྲེལ་པ་འགོག་བྱེད་ཀྱང༌། །སྒྲ་རྟོག་ཡུལ་ལ་ཐ་སྙད་དབྱེ་སྡུ་དང༌། །སྔ་ཕྱི་རྟོག་པས་མཚམས་སྦྱར་འབྲེལ་པར་འཐད། །མཚན་ཉིད་མཚོན་བྱའི་འབྲེལ་སོགས་ཐ་སྙད་སྒྲུབ། །སེལ་བའི་བློ་ཡིས་འགྲུབ་ཀྱི་དོན་ལ་མིན། །བྱས་དང་མི་རྟག་ལ་སོགས་དོན་འགྲུབ་འབྲེལ། །རང་བཞིན་རྟགས་ཀྱི་རང་རྒྱུད་སྦྱོར་བས་འགྲུབ། །དེ་ཡིས་ཁྱབ་ཚུལ་སྒྲུབ་བྱེད་ལྟོས་མེད་དང༌། །གནོད་པ་ཅན་གྱི་རྡོ་རྗེའི་ཐོག་གཉིས་ཀྱིས། །སྨྲ་ངན་མུ་སྟེགས་བྱེད་ཀྱི་ལོག་རྟོག་བསྙིལ། །སྐྱེས་ཙམ་ཉིད་ན་སྐད་ཅིག་གིས་འཇིག་པ། །ཆོས་གྲགས་བཞེད་པའི་སྲོལ་ཡིན་ཐོ་བ་དང༌། །མེ་སོགས་རྒྱུ་གཞན་ལྟོས་ནས་བུམ་པ་དང༌། །ཤིང་སོགས་འཇིག་པར་བྱེད་ཅེས་མུ་སྟེགས་ལུགས། །དེས་ན་དངོས་དེ་བསྐྱེད་བྱེད་རྒྱུ་ཙམ་ལས། །འཇིག་བྱེད་རྒྱུ་གཞན་མི་དགོས་རང་སྡེའི་གནད། །བུམ་པ་ཐོ་བས་བཤིག་ནས་འཇིག་པ་ནི། །འཇིག་པའི་མིང་ཙམ་མཐུན་ཀྱང་འཇིག་དངོས་མིན། །དོན་ལ་དབང་ཕྱུག་པ་དང་ཁྱད་པར་ཅི། །དོན་བྱེད་ནུས་སྟོང་རྟགས་ལས་དབང་ཕྱུག་ནི། །རྟག་པ་དངོས་མེད་སྒྲུབ་པའི་རིགས་པ་ནི། །གཏན་ཚིགས་དངོས་པོ་སྒྲུབ་ཆོས་མི་རྟག་པས། །མི་མཐུན་ཕྱོགས་

༼༢༣༤༽ ལ་ཡོད་ལ་གནོད་བྱེད་པས། །གནོད་པ་ཅན་ཞེས་འདི་ན་མཁས་ལ་གྲགས། །རང་འགྲེལ་སྒྲ་ཟིན་ཙམ་ལ་ཡོད་པ་དང༌། །དངོས་པོ་དོན་གཅིག་ལྟ་བུར་བཤད་གནང་བ། །སྐད་དོད་གཅིག་ལ་འགྱུར་གྱི་དབྱེ་བ་ཡིས། །ཡོད་པར་བསྒྱུར་ཡིན་ཡོད་པ་སྤྱི་ཙམ་མིན། །ཡོད་པའི་མཚན་ཉིད་དོན་བྱེད་ནུས་པ་ཞེས། །རྣམ་འགྲེལ་ལུང་དུ་གསུངས་དེའང་དངོས་པོ་ཡིན། །གཞན་ཡང་བོད་རྣམས་ཕལ་ཆེར་དངོས་མེད་ཀྱང༌། །ཡོད་པར་འདོད་ལ་གནོད་བྱེད་མང་གསུངས་པ། །འདི་ལ་རང་ཕྱོགས་ཁ་ཅིག་དངོས་པོར་ནི། །འདོད་པ་འབྲུ་སྣོན་ཧ་ཅང་ཐལ་བ་སྟེ། །དངོས་མེད་དངོས་པོར་ཁས་ལེན་སུ་ཡིས་བྱེད། །ཡོད་པ་ཙམ་དུ་འདོད་ལ་འབྲུ་སྣོན་ཅེས། །ཡོངས་འཛིན་བླ་མའི་ཞལ་པད་ཅི་ཡང་འཛུམ། །ཡང་ན་ཆ་གཙང་སྤྱི་ནི་དངོས་པོ་རུ། །ཁས་ལེན་པ་ལ་འདི་དག་གསུངས་པ་སྟེ། ཚིག་ཟིན་དངོས་མེད་དངོས་པོར་མི་འདོད་ཀྱང༌། །དོན་གྱི་དེ་ལྟར་སོང་བས་དེ་ལྟར་གསུངས། །དེ་བྱུང་འབྲེལ་པ་རྟགས་ཀྱིས་སྒྲུབ་ནུས་ཀྱང༌། །རྒྱུ་འབྲས་ཕྲུགས་གསུམ་སྒོ་ནས་དངོས་སུ་སྒྲུབ། །འབྲས་བུ་དེ་དེ་རང་རང་རྒྱུ་དེ་ལས། །བྱུང་ཡིན་དུ་བ་བརྒྱ་བྱིན་སྤྱི་བོ་ལས། །སྐྱེ་བར་འདོད་པ་རྣམ་པ་འདྲ་བས་འཁྲུལ། །འོན་ཀྱང་མེ་ཀུན་ཤིང་ལས་བྱུང་མ་ངེས། །རྡོ་གཙུབས་མེ་ནི་མེ་རྡུལ་སྔ་མ་ལས། །བྱུང་སྟེ་རྡོ་ཉིད་རྡུལ་རྫས་བརྒྱད་ ༼༢༣༥༽ འདུས་ཕྱིར། །འབྲེལ་པའི་མཚན་གཞི་རང་མཚན་སྤྱི་མཚན་ནི། །རྐྱང་པ་རེ་རེར་མ་ཡིན་སྒྲ་དོན་ལ། །རང་མཚན་ཉིད་དུ་འཁྲུལ་པའི་གཞན་སེལ་ཡིན། །སེལ་ངོའི་བྱས་དང་མི་རྟག་མེ་དུ་སོགས། །འབྲེལ་པ་གཉིས་སུ་རིགས་ཡིན་མཚན་ཉིད་པ། །འབྲེལ་པ་མིན་ཏེ་འབྲེལ་པ་སྤྱི་མཚན་ཡིན། །ཞིབ་མོའི་བློ་གྲོས་གསལ་བའི་མིག་གིས་ནི། །ཀུན་མཁྱེན་བླ་མའི་གསུང་རབ་ལྟ་བར་བྱོས། །དོན་འདི་དག་ལ་ཡིད་ཆེས་ངེས་པར་སྐྱེ། །འབྲེལ་པའི་རྟོགས་ཚུལ་བཤད་ཟིན་ཏོ།། །།ཆོས་གང་གང་ལ་གནོད་བྱེད་འགལ་བ་ཡིས། །གནོད་བྱ་སེལ་ཚུལ་ཆོས་གྲགས་གཞུང་གི་དཔྱིད། །གསལ་བར་ཕྱུང་ནས་རྟོག་གེའི་གསང་ཚིག་གིས། །ཐུབ་བསྟན་རྒྱས་མཛད་ས་སྐྱའི་འཇམ་མགོན་རྒྱལ།

གཉིས་པ་འགལ་བའི་རྟོགས་ཚུལ་ལ་གཉིས་ཏེ། སྤྱིའི་མཚན་ཉིད་དང༌། མཚན་གཞིའི་རབ་ཏུ་དབྱེ་བའོ། །དང་པོ་ནི། ཆོས་གང་ཞིག ཆོས་གཞན་དེ་ལ་གནོད་པར་བྱེད་པ་ཆོས་གཞན་དེ་དང་འགལ་བའི་མཚན་ཉིད་ཡིན་ཏེ། ཆོས་གང་གང་ལ་གནོད་བྱེད་པ། །དེ་ནི་དེ་ཡི་འགལ་ཟླ་ཡིན། །ཞེས་གསུངས་པའི་ཕྱིར། ཁ་ཅིག མཚན་ཉིད་དེ་ཆོས་གཞན་དེ་དང་འགལ་ཟླའི་མཚན་ཉིད་ཡིན་གསུངས་པ་ནི་མི་འཐད་དེ། སྒྲ་རྟག་འཛིན་གྱི་སྒྲོ་འདོགས་ཆོས་ཅན། སྒྲ་མི་རྟག་པར་ ༼༢༣༦༽ ངེས་པའི་ངེས་ཤེས་ལ་གནོད་བྱེད་ཡིན་པར་ཐལ། དེའི་འགལ་ཟླ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། སྒྲ་མི་རྟག་པར་ངེས་པའི་ངེས་ཤེས་དེ་ཁྱོད་དང་འགལ་བ་ཡིན་པའི་ཕྱིར་ཏེ། དེ་ཁྱོད་ལ་གནོད་བྱེད་ཡིན་པའི་ཕྱིར། ཁྱབ་ཏེ། རྣམ་ངེས་ལས། དེའི་ཕྱིར་སྒྲུབ་པར་བྱ་བ་ལ་གནོད་པར་བྱེད་པ་ཁོ་ན་འགལ་བ་ཡིན་ནོ། །ཞེས་གསུངས་པའི་ཕྱིར་རོ། །རྩ་བར་འདོད་ན། དེ་ཆོས་ཅན། ཁྱོད་སྒྲ་མི་རྟག་པར་ངེས་པའི་ངེས་ཤེས་ལ་གནོད་བྱེད་མ་ཡིན་པར་ཐལ། ཁྱོད་ཀྱིས་དེ་ལ་གནོད་པར་བྱེད་མི་ནུས་པའི་ཕྱིར་ཏེ། དེ་འཛིན་སྟངས་དོན་དང་མཐུན་པའི་བློ་དང༌། ཁྱོད་འཛིན་སྟངས་དོན་དང་མི་མཐུན་པའི་བློ་ཡིན་པའི་ཕྱིར། ཀུན་མཁྱེན་གཡག་པས། ཆོས་གང་ཞིག་གནོད་བྱ་གནོད་བྱེད་དུ་གྱུར་པ་འགལ་བའི་མཚན་ཉིད་ཡིན་གསུང་བ། ཆོས་ཕན་ཚུན་གཅིག་གནོད་བྱ་དང་གཅིག་ཤོས་གནོད་བྱེད་ཡིན་པ་ལ་མཛད་ན་སྐྱོན་མེད་ལ། ཕན་ཚུན་གནོད་བྱ་གནོད་བྱེད་གཉིས་ཀ་ཡིན་པ་ལ་འཆད་ན་མི་འཐད་དེ། ལྷན་ཅིག་མི་གནས་འགལ་ལ། གཞི་གཅིག་ལ་གནོད་བྱ་དང་གནོད་བྱེད་ཀྱི་གཞི་མཐུན་མེད་པའི་ཕྱིར། དེས་ན་ལྷན་གཅིག་མི་གནས་འགལ་ལ། གནོད་བྱེད་དེ་གནོད་བྱ་དང་འགལ་བ་ཡིན་ཞེས་ཁས་བླང་བར་བྱ་ལ། གནོད་བྱ་དེ་གནོད་བྱེད་དང་འགལ་བ་མིན་ཏེ། གནོད་བྱས་གནོད་བྱེད་ལ་གནོད་མི་ ༼༢༣༧༽ ནུས་པའི་ཕྱིར་ཏེ། རྣམ་ངེས་ལས། གནོད་པར་བྱེད་པ་ཁོ་ན་འགལ་བ་ཡིན་ནོ། །ཞེས་ཁོ་ན་སྨོས་པས་ཀྱང་གནོད་བྱ་གནོད་བྱེད་དང་འགལ་བ་བཅད་དོ། །གཉིས་པ་དབྱེ་བ་ལ།

འགལ་ཟླ་དངོས་པོ་དངོས་མེད་ཀྱི། །ཡུལ་གྱི་དབྱེ་བ་ལ་ལྟོས་ནས། །ལྷན་ཅིག་མི་གནས་པ་དག་དང༌། །ཕན་ཚུན་སྤང་འགལ་གཉིས་སུ་བཞེད། །ཅེས་གསུངས་པ་ལྟར། འགལ་ཟླར་གྱུར་པའི་གནོད་བྱ་གནོད་བྱེད་གཉིས་ཀ་དངོས་པོ་ཡིན་པའི་འགལ་བ། ལྷན་ཅིག་མི་གནས་འགལ་དང༌། འགལ་ཟླ་གང་རུང་གཅིག་དངོས་པོ་ལ་ཅིག་ཤོས་དངོས་མེད་ཡིན་པར་གྱུར་པའི་འགལ་བ་ཕན་ཚུན་སྤང་འགལ་གཉིས་ལས། དང་པོ་ལ་བཞི་སྟེ། ལྷན་ཅིག་མི་གནས་འགལ་གྱི་མཚན་ཉིད། འགལ་བ་གནས་པའི་ཡུལ། གནོད་བྱ་བཟློག་པའི་དུས། འགལ་བ་ངེས་བྱེད་ཀྱི་ཚད་མའོ། །དང་པོ་ནི། ཆོས་གང་ཞིག ཆོས་གཞན་ཡོད་པ་ལ་གནོད་བྱེད་དེ་ཆོས་གཞན་དེ་དང་ལྷན་ཅིག་མི་གནས་འགལ་གྱི་མཚན་ཉིད། ཚ་གྲང་གི་འགལ་ཟླར་གྱུར་པའི་གནོད་བྱ་གནོད་བྱེད་ལ་རྒྱུན་མ་གཏུགས་པར་འབྱུང་བ་ཅན་གཞན་ཡོད་པའི་དབང་གིས་ནུས་མེད་དུ་སྐྱེ་བ་ལྷན་ཅིག་མི་གནས་འགལ་གྱི་གཞིར་གྱུར་པའི་གནོད་བྱའི་མཚན་ཉིད། རྒྱུན་མ་གཏུགས་པར་འབྱུང་བ་ཅན་གཞན་ནུས་མེད་དུ་བསྐྱེད་བྱེད་དེ་ལྷན་ ༼༢༣༨༽ ཅིག་མི་གནས་འགལ་གྱི་གཞིར་གྱུར་པའི་གནོད་བྱེད་ཀྱི་མཚན་ཉིད་ཡིན་ཏེ། རྩ་བར། གང་གིས་གནོད་བྱ་ནུས་མེད་དུ། །བསྐྱེད་པའི་རྒྱུ་ལ་གནོད་བྱེད་ཟེར། །ཞེས་གསུངས་པའི་ཕྱིར། འདིར་ཚ་གྲང་གི་ལྷན་ཅིག་མི་གནས་འགལ་གྱི་གནོད་བྱ་གནོད་བྱེད་གཉིས་མེ་དུའི་རྒྱུ་འབྲས་བཞིན་དུ་སྔ་ཕྱི་ཐ་དད་ཡིན་ཏེ། གནོད་བྱེད་ནི་གནོད་བྱའི་སྔ་རོལ་དེ་མ་ཐག་པ་དང༌། འདིའི་གནོད་བྱ་ནི་རང་གི་གནོད་བྱེད་ཀྱི་ཕྱི་ལོགས་སུ་བྱུང་བ་ཡིན་པའི་ཕྱིར། དཔེར་བརྗོད་ན། ཚ་གྲང་གཉིས་དངོས་སུ་འཕྲད་དུས་ཀྱི་ཚ་རེག་སྟོབས་ཆེན་སྐད་ཅིག་དང་པོ་ནི་གནོད་བྱེད་དང༌། དེའི་དུས་ཀྱི་གྲང་རེག་སྐད་ཅིག་གཉིས་པ་ནུས་མེད་དུ་སྐྱེས་པ་ནི་གནོད་བྱ་ཡིན་ཞིང༌། དེ་གཉིས་ལ་སྔ་ཕྱི་དང་རྒྱུ་འབྲས་དངོས་སུ་གྲུབ་ཏེ། སྐད་ཅིག་སྔ་ཕྱིའི་ཁྱད་པར་བྱུང་བའི་ཕྱིར། གྲང་རེག་སྐད་ཅིག་གཉིས་པ་ནུས་མེད་དུ་བསྐྱེད་པ་ནི།

ཚ་རེག་སྟོབས་ཅན་སྐད་ཅིག་དང་པོ་དེས་ལྷན་ཅིག་བྱེད་རྐྱེན་བྱས་པ་ལས་བྱུང་བ་ཡིན་པའི་ཕྱིར། འདིར་དེས་ན་གནོད་བྱ་གནོད་བྱེད་གཉིས། རྒྱུ་འབྲས་བཞིན་དུ་ཐ་དད་ཡིན་ཞེས་པའི་དོན་ལ། མ་ཕམ་གཡག་པ་དང་པཎ་ཆེན་སོགས་ཀྱིས་གཅིག་པ་བཀག་པས་ཐ་དད་ཡིན་གསུངས་པ་ནི། དཔྱད་པར་བྱ་སྟེ། ལྷན་ཅིག་མི་གནས་འགལ་གྱི་གནོད་བྱ་གནོད་བྱེད་ ༼༢༣༩༽ གཉིས་ཀ་དངོས་པོའམ་གང་རུང་གཅིག་དངོས་པོ་དང༌། གཅིག་ཤོས་དངོས་མེད་ཡིན། དང་པོ་ལྟར་ན། གཅིག་པ་བཀག་པ་མ་ཡིན་པར་ཐལ། གཉིས་ཀ་དངོས་པོ་ཡིན་པའི་ཕྱིར། གཉིས་པ་ལྟར་ན། ཕན་ཚུན་སྤང་འགལ་དང་ཁྱད་པར་མེད་པར་འགྱུར་བས་འགལ་བ་གཉིས་དོན་གཅིག་པར་ཐལ་བར་འགྱུར་རོ། །འདིར་དྭོགས་པའི་མཐའ་ཅུང་ཟད་དཔྱད་ན། འགྲེལ་པར་འབྱུང་བའི་མཐའ་དཔྱད་པ་དང༌། དགོངས་འགྲེལ་གྱི་མཁས་པ་གཞན་གྱི་བཞེད་པ་ལ་མཐའ་དཔྱད་པ་གཉིས་ལས། དང་པོ་ནི། སྣང་བས་རང་གི་གནོད་བྱ་མུན་པ་ནུས་མེད་དུ་བསྐྱེད་དམ་མི་བསྐྱེད། མི་བསྐྱེད་ན་སྔར་བཤད་པ་དང་འགལ། བསྐྱེད་ན་སྣང་མུན་གཉིས་དངོས་སུ་ཕྲད་པར་འགྱུར་ལ། དེ་ལ་འདོད་ན། མ་ཕྲད་པ་ཐལ། སྣང་བ་སྐྱེས་པ་དང་མུན་པ་འགགས་པ་དུས་མཉམ་པ་སྲང་མདའི་མཐོ་དམན་དང་ཆོས་མཚུངས་པའི་ཕྱིར། ཡང་ནུས་མེད་དུ་བསྐྱེད་པ་གནོད་བྱེད་ཡིན་ན། ས་ལུའི་ས་བོན་དེ་ནས་ཀྱི་མྱུ་གུ་སོགས་རྒྱུ་གཞན་གྱི་འབྲས་བུ་ལ་གནོད་བྱེད་ཡིན་པར་ཐལ། དེ་ནས་ཀྱི་མྱུ་གུ་སོགས་གཞན་གྱི་འབྲས་བུ་བསྐྱེད་པ་ལ་ནུས་མེད་ཡིན་པའི་ཕྱིར། ཞེས་དང༌། ཡང་གནོད་བྱེད་ཚ་རེག་དང་ཕྲད་པའི་གྲང་རེག་སྐད་ཅིག་དང་པོས་གྲངས་རེག་སྐད་ཅིག་གཉིས་པ་ནུས་མེད་དུ་བསྐྱེད་དམ་མ་ ༼༢༤༠༽ བསྐྱེད། མ་བསྐྱེད་ན་གྲང་རེག་སྐད་ཅིག་གཉིས་པའི་ཆ་ཤས་ཙམ་དང་བསྐྱེད་བྱ་བསྐྱེད་བྱེད་དུ་འགལ་ལོ། བསྐྱེད་ན་དེ་གྲང་རེག་སྐད་ཅིག་གཉིས་པ་ལ་གནོད་བྱེད་དུ་འགྱུར་ཏེ། དེ་ནུས་མེད་དུ་བསྐྱེད་པའི་ཕྱིར་རོ། །ཞེས་ཟེར་ན་སྐྱོན་མེད་དེ། དང་པོའི་ལན་ནི།

སྣང་བ་དང་མུན་པ་དངོས་སུ་འཕྲད་ནས་མུན་པ་ནུས་མེད་དུ་བསྐྱེད་པ་མེད་ཀྱང༌། མུན་པ་ནུས་མེད་དུ་བསྐྱེད་བྱེད་ཀྱི་སྣང་བ་ཡོད་པའི་ཕྱིར་ཏེ། སྣང་བ་ལ་བརྟེན་ནས་མུན་པ་འགག་པ་ལ་སྐད་ཅིག་མ་གཉིས་ཡོད་པའི་གནས་སྐབས་ཀྱི་སྣང་བ་སྐད་ཅིག་མ་དང་པོ་དེ་སྣང་བ་དང་ཉེ་བའི་མུན་པ་སྐད་ཅིག་མ་ཕྱི་མ་ནུས་མེད་དུ་བསྐྱེད་བྱེད་ཡིན་པའི་ཕྱིར་ཏེ། དེས་མུན་པ་སྐད་ཅིག་མ་ཕྱི་མ་ནུས་མེད་དུ་བསྐྱེད་པས་མུན་པ་ནུས་མེད་ཀྱི་ཕྱི་ལོགས་དེ་མ་ཐག་སྣང་མུན་སྐྱེ་འགག་དུས་མཉམ་པ་འབྱུང་བའི་ཕྱིར། དེས་ན་མུན་པ་འགག་པའི་སྔ་རོལ་གྱི་ནུས་མེད་ནི་གནོད་བྱ་དང༌། དེའི་སྔ་རོལ་མུན་པ་སྐད་ཅིག་སྔ་མ་དང་དུས་མཉམ་པའི་སྣང་བ་ནི་གནོད་བྱེད་དུ་འཐད་པ་ཡིན་ཏེ། གྲང་རེག་སྐད་ཅིག་གཉིས་པ་ནུས་མེད་དང༌། སྐད་ཅིག་གཉིས་པ་དེ་ནུས་མེད་དུ་བསྐྱེད་བྱེད་ཀྱི་ཚ་རེག་སྔ་མ་བཞིན་ནོ། །གཉིས་པའི་ལན་ནི། ས་ལུའི་ས་བོན་དེ་ནས་ཀྱི་མྱུ་གུ་བསྐྱེད་པ་ལ་ནུས་མེད་ཡིན་ཀྱང༌། དེའི་རྒྱུན་ནུས་མེད་དུ་བསྐྱེད་བྱེད་མ་ཡིན་པའི་ཕྱིར། 

༼༢༤༡༽ གསུམ་པའི་ལན་ནི། ཚ་གྲང་འཕྲད་པའི་གྲང་རེག་སྟོབས་ཆུང་སྐད་ཅིག་སྔ་མས་སྐད་ཅིག་གཉིས་པར་གྲང་རེག་ནུས་མེད་བསྐྱེད་ལ། གྲང་རེག་ནུས་མེད་དུ་མ་སྐྱེད་པའི་ཁྱད་པར་འཐད་པ་ཡིན་ཏེ། ནུས་མེད་དུ་བསྐྱེད་པ་ནི། ལྷན་ཅིག་བྱེད་རྐྱེན་ཚ་རེག་གི་སྟོབས་ཀྱིས་ཡིན་ཞིང༌། རང་གི་ངོ་བོ་ནུས་མེད་ནི་གྲང་རེག་ལས་མ་འདས་པས་དེ་བསྐྱེད་བྱེད་ཉེར་ལེན་གྱི་རྒྱུར་གྲང་རེག་སྔ་མ་འབྱུང་བ་ཤིན་ཏུ་འཐད་པའི་ཕྱིར། གཉིས་པ་མཁས་པའི་བཞེད་སྲོལ་ལ་མཐའ་དཔྱད་པ་ནི། ཀུན་མཁྱེན་གཡག་པས། དངོས་པོ་ལས་གྱུར་པའི་གནོད་བྱ་གནོད་བྱེད་དུ་གྱུར་པ་ལྷན་ཅིག་མི་གནས་འགལ་གྱི་མཚན་ཉིད་གསུངས་པ་ལ་དཔྱད་དུ་ཡོད་དེ། གནོད་བྱ་གནོད་བྱེད་དུ་གྱུར་པའི་ཚ་གྲང་ཕན་ཚུན་ཆོས་ཅན། ལྷན་ཅིག་མི་གནས་འགལ་དུ་ཐལ། མཚན་ཉིད་དེའི་ཕྱིར། འདོད་ན། གནོད་བྱ་གནོད་བྱེད་དུ་གྱུར་པའི་ཚ་རེག་དེར་གྱུར་པའི་གྲང་རེག་དང་ལྷན་ཅིག་མི་གནས་འགལ་དུ་ཐལ་བ་དང༌། དེར་གྱུར་པའི་གྲང་རེག་དེར་གྱུར་པའི་ཚ་རེག་དང་ལྷན་ཅིག་མི་གནས་འགལ་ཡིན་པར་ཐལ། འདོད་པ་དེའི་ཕྱིར། ཐལ་བ་སྔ་ཕྱི་ལ་འདོད་ན། དེར་གྱུར་པའི་ཚ་རེག་ཆོས་ཅན། དེར་གྱུར་པའི་གྲང་རེག་ལ་གནོད་བྱེད་ཡིན་པར་ཐལ། དེར་གྱུར་པའི་གྲང་རེག་དང་ལྷན་ཅིག་མི་གནས་འགལ་ཡིན་པའི་ཕྱིར། འདོད་ ༼༢༤༢༽ ན། མ་ཡིན་པར་ཐལ། ཁྱོད་དེའི་གནོད་བྱ་ཡིན་པའི་ཕྱིར་ཏེ། དེ་ཁྱོད་ལ་གནོད་བྱེད་ཡིན་པའི་ཕྱིར། མ་གྲུབ་ན། དེར་ཐལ། དེར་གྱུར་པའི་གྲང་རེག་དེ་ཁྱོད་དང་ལྷན་ཅིག་མི་གནས་འགལ་ཡིན་པའི་ཕྱིར། རྟགས་ཁས། དེས་ན་ལྷན་ཅིག་མི་གནས་འགལ་གྱི་གནོད་བྱ་ནི། གནོད་བྱེད་དང་ལྷན་ཅིག་མི་གནས་པ་ཡིན་ཀྱང༌། དེ་དང་ལྷན་ཅིག་མི་གནས་འགལ་མ་ཡིན་པའི་རྣམ་དབྱེ་གཅེས་ལ། ཕན་ཚུན་སྤང་འགལ་ལ་ནི་གནོད་བྱ་ཡང་ཚུར་གནོད་བྱེད་དང་འགལ་བ་ཡིན་པར་ཤེས་པར་བྱའོ། །འདིར་པཎ་ཆེན་གྱིས་གསུང་ལས། ཚ་རེག་གིས་གནོད་པ་བྱས་པའི་སྟོབས་ཀྱིས་ནུས་མེད་དུ་སྐྱེས་པའི་གྲང་རེག་གི་རྒྱུན་དང༌།

དེ་ལ་གནོད་བྱེད་ཀྱི་ཚ་རེག་ལྟ་བུ་ནི། དོན་གྱི་དབང་དུ་བྱས་པ་དང༌། བློའི་དབང་དུ་བྱས་ན་སྒྲ་མི་རྟག་རྟོགས་ཀྱི་རྗེས་དཔག་གིས་རང་གི་བྱེད་པ་མ་ཉམས་པ་དེ་སྲིད་དུ་སྒྲ་རྟག་འཛིན་གྱི་རྟོག་པ་མ་འོངས་པ་སྐྱེ་བ་ལ་གེགས་བྱེས་པའི་དུས་ཀྱི་རྟོག་པ་མ་འོངས་རྣམས་ནི་གནོད་བྱ་དང༌། གཅིག་ཤོས་དེའི་གནོད་བྱེད་དོ། །དེ་བཞིན་དུ་སྣང་བས་མི་སྐྱེ་བའི་ཆོས་ཅན་དུ་བྱས་པའི་མུན་པ་མ་འོངས་པ་དེ་ཉིད་དེའི་གནོད་བྱ་ཡིན་གྱིས། མུན་པ་འདས་པ་དང་ད་ལྟར་གཉིས་མ་ཡིན་ཏེ། སྣང་བ་དང་དུས་མཉམ་པའི་མུན་པ་ད་ལྟར་བ་མེད་ཅིང༌། འདས་པ་ལ་ནི་གནོད་པ་མ་བྱས་པའི་ཕྱིར། ཞེས་བཀོད་ ༼༢༤༣༽ པར་སྣང་བ་རྣམས་ལ་ཡང་དཔྱད་དུ་ཡོད་དེ། དེ་ཡང་ཚ་རེག་གིས་གནོད་པ་བྱས་སྟོབས་ཀྱིས་ནུས་མེད་དུ་སྐྱེས་པའི་གྲང་རེག་གི་རྒྱུན་དེ། དོན་གྱི་དབང་དུ་བྱས་པའི་ལྷན་ཅིག་མི་གནས་འགལ་གྱི་གནོད་བྱ་མ་ཡིན་པར་ཐལ། དེའི་གྲང་རེག་གི་རྒྱུན་དེ་མེད་ངེས་ཡིན་པའི་ཕྱིར། མ་གྲུབ་ན། དེའི་གྲང་རེག་ཆོས་ཅན། ཁྱོད་ཀྱི་རྒྱུན་མེད་པར་ཐལ། ཁྱོད་རྒྱུན་མེད་ཀྱི་གྲང་རེག་ཡིན་པའི་ཕྱིར་ཏེ། གྲང་རེག་སྐད་ཅིག་ཐ་མ་ཡིན་པའི་ཕྱིར་ཏེ། ཁྱོད་རང་གི་སྐད་ཅིག་ཕྱི་ལོགས་སུ་གྲང་རེག་གཞན་མི་བསྐྱེད་པའི་གྲང་རེག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དེ་བཞིན་དུ། སྒྲ་མི་རྟག་རྟོགས་ཀྱི་རྗེས་དཔག་གིས་རང་གི་བྱེད་པ་མ་ཉམས་པ་དེ་སྲིད་དུ་སྒྲ་རྟག་འཛིན་གྱི་རྟོག་པ་མ་འོངས་པ་སྐྱེ་བ་ལ་གེགས་བྱས་པའི་དུས་ཀྱི་རྟོག་པ་མ་འོངས་པ་ཆོས་ཅན། ཁྱོད་བློའི་དབང་དུ་བྱས་པའི་ལྷན་ཅིག་མི་གནས་འགལ་གྱི་གནོད་བྱ་མ་ཡིན་པར་ཐལ། ཁྱོད་བློའི་ངོར་གྱུར་པ་དེ་མ་ཡིན་པའི་ཕྱིར། མ་གྲུབ་ན། དེ་མ་ཡིན་པར་ཐལ། སྒྲ་མི་རྟག་རྟོགས་ཀྱི་རྗེས་དཔག་གིས་རང་གི་བྱེད་པ་མ་ཉམས་པ་དེ་སྲིད་དུ་སྒྲ་རྟག་འཛིན་གྱི་རྟོག་པ་མ་འོངས་པ་སྐྱེ་བ་ལ་གེགས་བྱས་པའི་དུས་དེར། སྒྲ་རྟག་འཛིན་རྟོག་པ་མ་འོངས་པ་མི་སྲིད་པའི་ཕྱིར་ཏེ།

དུས་དེར་སྒྲ་རྟག་འཛིན་རྟོག་པ་མ་འོངས་པ་ ༼༢༤༤༽ སྐྱེ་བ་ལ་གེགས་བྱས་པའི་ཕྱིར། དེ་བཞིན་དུ་སྣང་བས་མི་སྐྱེ་བའི་ཆོས་ཅན་དུ་བྱས་པའི་མུན་པ་མ་འོངས་པ་རྣམས་གནོད་བྱ་མ་ཡིན་པར་ཐལ། མི་སྐྱེ་བའི་ཆོས་ཅན་དུ་བྱས་ཟིན་པའི་མུན་པ་མ་འོངས་པ་གནོད་པ་བྱར་རུང་དུ་དམིགས་པ་མ་ཡིན་པ་གང་ཞིག གནོད་པ་བྱར་རུང་དུ་དམིགས་པར་གྱུར་པ་ཡང་མ་ཡིན་པའི་ཕྱིར། རྟགས་གཉིས་པ་གྲུབ་ཏེ། མི་སྐྱེ་བའི་ཆོས་ཅན་གྱི་མ་འོངས་པ་ཡིན་པའི་ཕྱིར། ཡང་པཎ་ཆེན་གྱི་གསུང་ལས། གཞུང་འདིའི་རྩ་འགྲེལ་གྱི་སྒྲ་ཇི་བཞིན་པ་ལ་ལྷན་ཅིག་མི་གནས་འགལ་གྱི་གནོད་བྱ་གནོད་བྱེད་གཉིས་རྒྱུ་འབྲས་སུ་བཤད་པ་ལྟ་བུར་སྣང་ཡང་དེ་ཁས་བླང་དུ་མི་རུང་སྟེ། རྒྱུས་རང་གི་འབྲས་བུ་ལ་གནོད་པ་བྱེད་པ་མི་སྲིད་པའི་ཕྱིར། ཞེས་འཇམ་དབྱངས་ལ་སྐྱོན་བརྗོད་གནང་བ་ཡང་མི་འཐད་དེ། རྒྱུས་རང་གི་འབྲས་བུ་བསྐྱེད་པར་བྱེད་ན། རྒྱུས་རང་གི་འབྲས་བུ་ལ་གནོད་པ་མི་བྱེད་པས་མ་ཁྱབ་པའི་ཕྱིར་ཏེ། རྒྱུས་རང་གི་འབྲས་བུ་བསྐྱེད་པར་བྱེད་ན། དེས་དེ་འཇིག་པར་མི་བྱེད་པས་ཡང་མ་ཁྱབ་པའི་ཕྱིར་ཏེ། འདིར་ཚ་རེག་གིས་རང་གི་འབྲས་བུར་གྱུར་པའི་གྲང་རེག་ལ་གནོད་པའི་ཤེས་བྱེད་ནི། དེ་ནུས་མེད་དུ་བསྐྱེད་པས་ཡིན་ཏེ། གང་གིས་གནོད་བྱ་ནུས་མེད་དུ་སོགས་རྐང་པ་གཉིས་གསུངས་པའི་ཕྱིར། ནུས་མེད་དེའི་རྒྱུན་དུ་གྱུར་པའི་གྲང་རེག་ནི་ཚ་རེག་གི་གནོད་བྱ་ ༼༢༤༥༽ ཡིན་གསུངས་པ་ཧ་ཅང་ཐལ་ཏེ། དེ་ལྟར་ན་གྲང་རེག་གི་རྒྱུན་ཐུག་མེད་དུ་འགྱུར་བས་ཚ་རེག་རྟགས་སུ་བཀོད་ནས་གྲང་རེག་རྒྱུན་ཆགས་པ་འགོག་པ་རྟགས་ཡང་དག་ཏུ་མི་འགྱུར་བས་སོ། །ཡང་ཁྱེད་ལྟར་ན་ཕྲད་དང་ནུས་མེད་བསྐྱེད་པ་སྟེ། སྐད་ཅིག་གསུམ་ལ་དོན་འགལ་ལྡོག ཅེས་གསུངས་པ་མི་འཐད་པར་ཐལ། ཚ་གྲང་སྐད་ཅིག་དང་པོ་ལ་འཕྲད། གཉིས་པ་ལ་གནོད་བྱེད་ནུས་མེད་དུ་བསྐྱེད། གསུམ་པ་ལ་གནོད་བྱའི་རྒྱུན་འགགས་ཤིང་ལྡོག་པ་མི་འཐད་པའི་ཕྱིར་ཏེ།

ཁྱེད་ལྟར་ན་སྐད་ཅིག་གསུམ་པར་ཡང་གནོད་བྱ་གྲང་རེག་གི་རྒྱུན་མི་ལྡོག་པའི་ཕྱིར་ཏེ། སྐད་ཅིག་གཉིས་པ་ལ་ནུས་མེད་དུ་བསྐྱེད་པའི་གྲང་རེག་དེའི་རྒྱུན་དུ་གྱུར་པའི་གྲང་རེག་ཡོད་པའི་ཕྱིར། རྟགས་ཁས། གོང་དུ་སྣང་བ་དང་དུས་མཉམ་པའི་མུན་པ་ད་ལྟར་བ་མེད་གསུངས་པ་ཡང་མི་འཐད་དེ། གོ་ས་གཅིག་ཏུ་སྣང་མུན་དུས་མཉམ་པ་མེད་ཀྱང༌། གོ་ས་ཐ་དད་པའི་སྣང་མུན་དུས་མཉམ་པ་ཡོད་པའི་ཕྱིར་ཏེ། གླིང་ཐ་དད་པའི་སྣང་མུན་དུས་མཉམ་པ་ཡོད་པའི་ཕྱིར། པཎྜི་ཏ་ཆེན་པོ་མཁྱེན་པའི་དགོངས་ཡང་བསྐྱེད་པར་ཞུ་འཚལ་ལོ། །དེས་ན་རང་ལུགས་ནི། དོན་གྱི་ངོ་བོར་གྱུར་པའི་ལྷན་ཅིག་མི་གནས་འགལ་ནི་སྔར་བཤད་ཟིན་པ་དེ་ཡིན་ལ། བློའི་ངོ་བོར་གྱུར་པའི་ལྷན་ཅིག་མི་གནས་ ༼༢༤༦༽ འགལ་གྱི་གནོད་བྱ་གནོད་བྱེད་ནི། སྒྲ་མི་རྟག་པར་ངེས་པའི་ངེས་ཤེས་སྐྱེས་པ་ནི་གནོད་བྱེད་གཉེན་པོ་དང༌། དེའི་སྔ་རོལ་དུ་བྱུང་བའི་སྒྲ་རྟག་འཛིན་གྱི་སྒྲོ་འདོགས་ནི། གནོད་བྱ་ཡིན་ཏེ། ངེས་པ་སྐྱེས་པས་སྒྲོ་འདོགས་ཕྱིས། །མི་སྐྱེ་བ་ནི་བློ་ཡི་ཡིན། །ཞེས་གསུངས་པའི་ཕྱིར། དེ་ཡང་ངེས་པ་སྐྱེས་པས་ཞེས་པས་གནོད་བྱེད་བསྟན། སྒྲོ་འདོགས་ཞེས་པས་གནོད་བྱ་བསྟན། །ཕྱིས་མི་སྐྱེ་བ་ཞེས་པས་གནོད་ཚུལ་བསྟན་ཏེ། གནོད་བྱེད་ངེས་ཤེས་གསར་དུ་སྐྱེས་པས་གནོད་བྱ་སྒྲོ་འདོགས་སྔར་ཡོད་དེའི་རྒྱུན་འགགས་ཏེ། ངེས་ཤེས་ཀྱིས་བྱེད་པ་མ་ཉམས་བར་དུ་མི་སྐྱེ་བའི་ཆོས་ཅན་དུ་བྱས་པའི་ཕྱིར། དེ་བཞིན་དུ་བདག་མེད་རྟོགས་པའི་ཤེས་རབ་ཀྱིས་བདག་འཛིན་ལ་གནོད་པར་བྱེད་པ་དང༌། མཐོང་ལམ་བར་ཆད་མེད་ལམ་གྱིས་རང་གི་སྤང་བྱ་མཐོང་སྤང་གི་ས་བོན་ལ་གནོད་པར་བྱེད་པ་སོགས་ཀྱང༌། གཉེན་པོ་སྐྱེས་པ་ན་སྤང་བྱ་འགགས་ཏེ་བྱེད་པ་མ་ཉམས་ཀྱི་བར་དུའམ་གཏན་དུ་སླར་མི་སྐྱེ་བའི་ཆོས་ཅན་དུ་བྱས་པའི་སྒོ་ནས་གནོད་བྱེད་དུ་བྱས་པ་ཡིན་ནོ། །དེ་ལྟར་ན་བློའི་ངོ་བོར་གྱུར་པ་ལ་ནི་གནོད་བྱ་སྔར་ཡོད་པ་ལ་གནོད་བྱེད་ཕྱིས་བྱུང་བས་གནོད་པས་གནོད་བྱ་སྔ་ཞིང༌།

གནོད་བྱེད་དེ་ལ་ལྟོས་ནས་འཕྱི་བ་ཡིན་ལ། ཚ་གྲང་ལྟར་དངོས་སུ་འཕྲད་ནས་གནོད་བྱ་ནུས་མེད་དུ་བསྐྱེད་པ་ ༼༢༤༧༽ ཡང་འདི་ལ་མེད་དེ། རང་འགྲེལ་ལས། སྒྲོ་འདོགས་དང་ངེས་པ་ལ་སོགས་པ་བློའི་ཆོས་དུས་ལ་ལྟོས་པ་རྣམས་ནི། སྐད་ཅིག་དང་པོ་ལ་ཕྲད་པ་མི་སྲིད་པས་གཉེན་པོ་ཡོད་པ་ན་སྤང་བྱ་སྐྱེ་མི་ནུས་པ་ཉིད་ལ་ལྷན་ཅིག་མི་གནས་པ་ཞེས་བརྗོད་དོ། །ཞེས་གསུངས་པའི་ཕྱིར། འོ་ན་སྔར་གནོད་བྱ་ནུས་མེད་དུ་བསྐྱེད་པའི་རྒྱུ་ལ་གནོད་བྱེད་དུ་བཤད་པ་མ་ཡིན་ནམ་ཞེ་ན། དེ་ནི་དོན་གྱི་ངོ་བོར་གྱུར་པའི་ལྷན་ཅིག་མི་གནས་འགལ་གྱི་དབང་དུ་བྱས་ནས་གསུངས་པ་ཡིན་པས་སྐྱོན་མེད་དོ། །དེར་མ་ཟད་དེ་ཡང་རྒྱུན་ཡིན་སྐད་ཅིག་མིན། །བསྐྱེད་བྱ་སྐྱེད་བྱེད་ཡིན་ཕྱིར་རོ། །ཞེས་པ་དང༌། སྐད་ཅིག་སྔ་མ་སྔ་མ་ལས། །སྔོན་མེད་ཕྱི་མ་ཕྱི་མ་སྟེ། །དེ་ལ་རྒྱུན་དུ་སྒྲོ་བཏགས་པ། །ལྡོག་པར་བྱེད་ལ་ཉེས་པ་མེད། །ཅེས་དང༌། ཕྲད་དང་ནུས་མེད་བསྐྱེད་པ་སྟེ། །སྐད་ཅིག་གསུམ་ལ་དོན་འགལ་བཟློག །ཅེས་གསུངས་པ་རྣམས་ཀྱང་ཚ་གྲང་ལྟ་བུ་དོན་གྱི་ངོ་བོར་གྱུར་པའི་ལྷན་ཅིག་མི་གནས་འགལ་གྱི་དབང་དུ་བྱས་པ་ཡིན་ཏེ། བློའི་ངོ་བོར་གྱུར་པ་ལ་དེ་ལྟར་བཤད་པའི་རྣམ་གཞག་དེ་དག་མི་དགོས་ཤིང་མི་རུང་བའི་ཕྱིར་དང༌། གཞུང་གི་ཚིག་ཟུར་ལས་ཀྱང་དོན་འགལ་བཟློག་ཅེས་དོན་གྱི་ངོ་བོར་གྱུར་པའི་འགལ་བ་ལ་སྦྱར་ནས་བཤད་འདུག་པའི་ཕྱིར། གཉིས་པ་འགལ་བ་ ༼༢༤༨༽ གནས་པའི་ཡུལ་ངོས་བཟུང་བ་ནི། ལྷན་ཅིག་མི་གནས་འགལ་གྱི་གནོད་བྱ་གནོད་བྱེད་གཉིས་ཀ་དངོས་པོའི་ཆོས་ཡིན་པ་ཞིག་ལ་འགལ་བ་འཇུག་གི འགལ་ཟླ་གང་རུང་གཅིག་དངོས་པོ་དང༌། གཅིག་ཤོས་དངོས་མེད་ཡིན་པ་ལ་མི་འཇུག་ཅིང༌། དེ་ཡང་ཚ་གྲང་ལྟ་བུ་དོན་གྱི་ངོ་བོར་གྱུར་པ་ནི། རྒྱུན་སྔ་ཕྱི་གཉིས་འགལ་བ་ཡིན་གྱི། སྐད་ཅིག་མ་གཅིག་ལ་འགལ་བར་མི་འཐད་དེ། དོན་གྱི་ངོ་བོར་གྱུར་པའི་ལྷན་ཅིག་མི་གནས་འགལ་གྱི་གནོད་བྱེད་ནི་གནོད་བྱའི་སྔ་རོལ་དུ་བྱུང་ཞིང༌།

སྐྱེད་བྱེད་དང༌། གནོད་བྱ་ནི་གནོད་བྱེད་ཀྱི་རྗེས་སུ་བྱུང་ཞིང་ནུས་མེད་དུ་སྐྱེས་པའི་བསྐྱེད་བྱ་འབྲས་བུ་ཡིན་པའི་ཕྱིར། འདི་ནི། ལྷན་ཅིག་མི་གནས་ཇི་སྙེད་པ། །དངོས་པོ་གནོད་བྱེད་གཉིས་ལ་འཇུག །ཅེས་སོགས་ཀྱི་དོན་དང་རང་བཟོའི་དྲི་མས་མ་གོས་པར་འགྲེལ་པ་དང་མཐུན་པར་བཤད་པ་ཡིན་ལ། ཁ་ཅིག་གཞུང་འདིའི་བསྟན་དོན་སྒྲ་ཇི་བཞིན་དུ་ཁས་མི་ལེན་ཟེར་བ་དང༌། ལ་ལ་འདིའི་དངོས་བསྟན་གྱི་གནོད་བྱ་གནོད་བྱེད་བཏགས་པ་བར་བྱས་ནས། གནོད་བྱ་མཚན་ཉིད་པ་གྲང་རེག་ནུས་མེད་ཀྱི་རྒྱུན་ལ་འདོད་པ་སོགས་འཆད་ཚུལ་མང་དུ་སྣང་ཡང༌། གྲང་རེག་ནུས་མེད་ཀྱི་རྒྱུན་ནི་མེད་ངེས་ཡིན་པས་འདིའི་གནོད་བྱར་མི་འཐད་དེ། འདིའི་གནོད་བྱ་གནོད་ ༼༢༤༩༽ བྱེད་གཉིས་ཀ་དངོས་པོ་ཡིན་པའི་ཕྱིར། འོ་ན་འགྲེལ་པར་རྒྱུན་གཉིས་འགྲོགས་སུ་མི་རུང་བ་ཡིན་པ་ལ་ཞེས་གསུངས་པ་མི་འཐད་པར་ཐལ། ཚ་གྲང་གཉིས་སྐད་ཅིག་དང་པོ་ལ་ཕྲད་པའི་ཚ་གྲང་གི་རྒྱུན་གཉིས་ལྷན་ཅིག་ཏུ་འགྲོགས་སུ་རུང་བའི་ཕྱིར་ཏེ། སྐད་ཅིག་དང་པོ་ལ་ཕྲད་པའི་རྗེས་དེ་མ་ཐག་ཚ་རེག་སྐད་ཅིག་གཉིས་པ་ནུས་པ་ཅན་དང༌། གྲང་རེག་སྐད་ཅིག་གཉིས་པ་ནུས་མེད་གཉིས་ལྷན་ཅིག་འགྲོགས་པའི་ཕྱིར་ཏེ། དེའི་རྗེས་དེ་མ་ཐག་དེ་གཉིས་དུས་མཉམ་ལྷན་ཅིག་ཏུ་བྱུང་བའི་ཕྱིར། ཞེ་ན། དེའི་དོན་ནི་སྤྱིར་ཚ་གྲང་གི་རྒྱུན་གཉིས་ལྷན་ཅིག་ཏུ་མི་འགྲོགས་ཞེས་པ་མ་ཡིན་ལ། ཅི་ཞེ་ན་གནོད་བྱེད་ཚ་རེག་ནུས་ཅན་སྐད་ཅིག་སྔ་མ་དང་གནོད་བྱ་གྲང་རེག་ནུས་མེད་སྐད་ཅིག་གཉིས་པ་གཉིས་འགལ་བའི་དོན་གྱིས་ཏེ། རྒྱུན་འགལ་བའི་དོན་ནི། སྔ་ཕྱི་འགལ་བ་ཡིན་དགོས། གནོད་བྱ་གནོད་བྱེད་ཀྱི་རྒྱུན་ཕྱི་མ་ལ་འགལ་བར་བྱས་ན་རྒྱུན་ཕྱི་མ་གཉིས་གནོད་བྱ་གནོད་བྱེད་ལས། གནོད་བྱ་གནོད་བྱེད་དངོས་དེ་གནོད་བྱ་གནོད་བྱེད་མ་ཡིན་པར་འགྱུར་རོ། །སྐད་ཅིག་མིན་ཞེས་པའི་དོན། འདིའི་གནོད་བྱ་གནོད་བྱེད་དུས་སྐད་ཅིག་མ་གཅིག་ལ་བཞག་ཏུ་མེད་པ་ཡིན་ཏེ།

འདིའི་གནོད་བྱ་གནོད་བྱེད་བསྐྱེད་བྱ་སྐྱེད་བྱེད་ཡིན་པས་སྔ་ཕྱི་ ༼༢༥༠༽ ལ་ལྟོས་ནས་བཞག་དགོས་པའི་ཕྱིར། ཞེས་བསྟན་ཏོ། །དེས་ན་གནོད་བྱ་གནོད་བྱེད་དུས་མཉམ་པ་མེད་དེ། དོན་གྱི་ངོ་བོར་གྱུར་པ་ལ་གནོད་བྱེད་སྔ་ཞིང༌། བློའི་ངོ་བོར་གྱུར་པ་ལ་ནི་གནོད་བྱ་སྔ་ལ། ཕན་ཚུན་སྤང་འགལ་ལ་ནི་གང་རུང་གཅིག་དངོས་པོར་མེད་པས་དུས་མཉམ་དང་སྔ་ཕྱི་བྱར་མེད་པའི་ཕྱིར་རོ། །འོ་ན་ཚ་གྲང་ཕྲད་དུས་ཀྱི་ཚ་གྲང་གཉིས་པོ་གནོད་བྱ་གནོད་བྱེད་མ་ཡིན་པར་ཐལ། དེ་གཉིས་དུས་མཉམ་ཡིན་པའི་ཕྱིར། འདོད་ན། དེ་གཉིས་འགལ་བ་མ་ཡིན་པར་ཐལ། འདོད་པའི་ཕྱིར། འདོད་ན། སྤྱིར་ཚ་གྲང་འགལ་བ་མ་ཡིན་པར་ཐལ། འདོད་པའི་ཕྱིར། འདོད་ན། སྤྱིར་ཚ་གྲང་ལ་དོན་གྱི་ངོ་བོར་གྱུར་པའི་ལྷན་ཅིག་མི་གནས་འགལ་བཞག་པ་མི་འཐད་པར་ཐལ། འདོད་པའི་ཕྱིར། འདོད་ན། རྣམ་ངེས་ལས། དགག་པར་བྱ་བའི་དོན་ལ་གནོད་པར་བྱེད་པའི་ངོ་བོ་ཉེ་བར་བཀོད་པའི་སྒོ་ནས་རབ་ཏུ་སྦྱོར་ཏེ། དཔེར་ན་འདི་ན་གྲང་བའི་རེག་པ་མེད་སྟེ། མེ་ཡོད་པའི་ཕྱིར་ཞེས་པ་ལྟ་བུ་སྟེ། སྔར་དཔེར་བརྗོད་པ་བཞིན་ནོ། །ཞེས་གསུངས་པ་མི་འཐད་པར་ཐལ། འདོད་པའི་ཕྱིར་ཞེ་ན། ལན་ནི། རྩ་བར་རྒྱུན་ཡིན་ཞེས་དང༌། འགྲེལ་པར་རྒྱུན་གཉིས་འགྲོགས་སུ་མི་རུང་བ་ཡིན་ལ། ཞེས་པའི་ཚིག་ཟིན་ལ་བརྟེན་ནས་འགྲེལ་བྱེད་རྣམས་ཀྱི་འཆད་ཚུལ་ལྟར་ན། ཚ་གྲང་ ༼༢༥༡༽ ཕྲད་དུས་ཀྱི་ཚ་གྲང་གཉིས་དུས་མཉམ་གནོད་བྱ་གནོད་བྱེད་དུ་རིགས་པར་སྣང་ཡང༌། དེ་ནི་གཞུང་ཕྱི་མར་བསྐྱེད་བྱ་སྐྱེད་བྱེད་ཡིན་ཕྱིར་རོ། །ཞེས་པའི་དོན་ལ་མ་བརྟགས་པ་སྟེ། དུས་མཉམ་ཡིན་ན། བསྐྱེད་བྱ་སྐྱེད་བྱེད་དུ་འགལ་བའི་ཕྱིར། དེར་མ་ཟད་ཚ་གྲང་སྐད་ཅིག་དང་པོ་ལ་ཕྲད་དུས་ཀྱི་ཚ་གྲང་གཉིས་གནོད་བྱ་གནོད་བྱེད་མ་ཡིན་པར་ཐལ། དེའི་དུས་ཀྱི་དེ་གཉིས་ཕན་ཚུན་གནོད་པ་མ་བྱས་པའི་ཕྱིར། མ་གྲུབ་ན། དེར་ཐལ། དེའི་དུས་ཀྱི་ཚ་རེག་དེས་ཀྱང་དེའི་དུས་ཀྱི་གྲང་རེག་ལ་གནོད་པ་མ་བྱས་པ་གང་ཞིག

དེའི་དུས་ཀྱི་གྲང་རེག་དེས་ཀྱང་དེའི་དུས་ཀྱི་ཚ་རེག་ལ་གནོད་པ་མ་བྱས་པའི་ཕྱིར། དང་པོ་མ་གྲུབ་ན། དེར་ཐལ། དེའི་དུས་ཀྱི་ཚ་རེག་དེས་དེའི་དུས་ཀྱི་གྲང་རེག་ནུས་མེད་དུ་མ་བྱས་པའི་ཕྱིར། ཁྱབ་ཏེ། དོན་གྱི་ངོ་བོར་གྱུར་པའི་གནོད་བྱེད་ཀྱིས་གནོད་བྱ་ལ་གནོད་པ་བྱས་པའི་ཚད་གནོད་བྱ་ནུས་མེད་དུ་བསྐྱེད་པ་ལ་བྱ་རིགས་པའི་ཕྱིར། གོང་དུ་མ་གྲུབ་ན། དེར་ཐལ། དེའི་དུས་ཀྱི་གྲང་རེག་དེ་གྲང་རེག་གི་རྒྱུན་ཕྱི་མ་བསྐྱེད་པ་ལ་ནུས་ལྡན་ཡིན་པའི་ཕྱིར་ཏེ། དེས་གྲང་རེག་སྐད་ཅིག་མ་ཕྱི་མ་བསྐྱེད་པའི་ཕྱིར། ཚ་གྲང་སྤྱི་ཙམ་ནས་འགལ་བ་ཡིན་མིན་ལ་པཎ་ཆེན་གྱིས་སྤྱི་ཙམ་ནས་དེ་གཉིས་ ༼༢༥༢༽ འགལ་བར་ཁས་བླངས་པས་ཆོག་སྟེ། རྒྱུན་ལྷན་ཅིག་ཏུ་གནས་སུ་མི་རུང་ལ། དེ་ཡང་གང་རུང་གཅིག་གིས་གཅིག་ཤོས་ལ་གནོད་པ་བྱེད་པའི་རྒྱུ་མཚན་གྱིས་སོ། །ཞེས་གསུངས་ལ། དེ་ལ་གཟུ་བོའི་བློས་དཔྱད་ན་ཚ་གྲང་སྤྱི་ཙམ་ནས་འགལ་བ་མ་ཡིན་པར་ཐལ། ཚ་གྲང་སྤྱི་ཙམ་ནས་ལྷན་ཅིག་མི་གནས་འགལ་མ་ཡིན་པའི་ཕྱིར་ཏེ། སྤྱི་ཙམ་ནས་ཚ་རེག་ཡོད་པའི་གཞི་ཡིན་ན། གྲང་རེག་ཡོད་པའི་གཞི་མ་ཡིན་པས་མ་ཁྱབ་པའི་ཕྱིར། ཁྱབ་པ་ཡོད་དེ། ཆོས་དེ་དང་ལྷན་ཅིག་མི་གནས་འགལ་ཡིན་ན། ཆོས་དེ་ཡོད་པ་ལ་གནོད་བྱེད་ཡིན་དགོས་པའི་ཕྱིར། གོང་དུ་མ་གྲུབ་ན། ཚ་གྲང་སྐད་ཅིག་དང་པོ་ལ་ཕྲད་པའི་ས་ཕྱོགས་དང༌། གཉིས་པ་ལ། གནོད་བྱ་ནུས་མེད་དུ་བྱས་པའི་གནས་སྐབས་ཀྱི་ས་ཕྱོགས་ཆོས་ཅན། གྲང་རེག་ཡོད་པའི་གཞི་མ་ཡིན་པར་ཐལ། ཚ་རེག་ཡོད་པའི་གཞི་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། ཚ་རེག་དང་གྲང་རེག་གཉིས་ཀ་ཡོད་པའི་གཞི་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དེས་ན་རང་གི་ལྷན་ཅིག་བྱེད་འབྲས་སུ་གྱུར་པའི་གྲང་རེག་ཕྱི་མ་རྒྱུན་སྐྱེ་བའི་ནུས་མེད་དུ་བྱེད་པའི་ཚ་རེག་དེ་གྲང་རེག་ཕྱི་མ་རྒྱུན་སྐྱེ་བའི་ནུས་མེད་དེ་དང་འགལ། ཡང་རང་གི་ལྷན་ཅིག་བྱེད་འབྲས་སུ་གྱུར་པའི་ཚ་རེག་ཕྱི་མ་རྒྱུན་སྐྱེ་བའི་ནུས་མེད་དུ་

༼༢༥༣༽ བྱེད་པའི་གྲང་རེག་སྔ་མ་དེ། ཚ་རེག་ཕྱི་མ་ནུས་མེད་དེ་དང་འགལ་བ་ཡིན་ཞེས་ཁས་བླང་སྟེ། ནུས་མེད་དུ་བྱེད་པའི་ཚ་གྲང་སྔ་མ་ནི་གནོད་བྱེད་དང༌། ནུས་མེད་དུ་བྱས་པའི་ཚ་གྲང་ཕྱི་མ་ནི་གནོད་བྱ་ཡིན་པའི་ཕྱིར། དེ་སྐད་དུ། དེས་ན་རྡུལ་ཕྲན་ལས་རྡུལ་ཕྲན། ནུས་མེད་སྐྱེ་ཕྱིར་ཞེས་གསུངས་ཤིང༌། སོ་སོར་ཕྲལ་ན། རྡུལ་ཕྲན་ལས་ཞེས་པས་གནོད་བྱེད་དང༌། རྡུལ་ཕྲན་ནུས་མེད་ཅེས་པས་གནོད་བྱ་བསྟན། དེ་གཉིས་ཀྱང་སྔ་ཕྱི་རྒྱུ་འབྲས་སུ་གྲུབ་ཏེ། ལས་ཞེས་པ་དང༌། སྐྱེ་ཕྱིར་ཞེས་པའི་ཚིག་ནུས་ཀྱིས་ཤེས་སོ། །མདོར་ན་ཆོས་དེ་དང་ལྷན་ཅིག་མི་གནས་འགལ་ཡིན་ན། ཆོས་དེ་དང་ལྷན་ཅིག་མི་གནས་པས་ཁྱབ་ཏེ། ཆོས་དེ་དང་ཕན་ཚུན་སྤང་འགལ་ཡིན་ན། དེ་ཆོས་དེ་དང་ཕན་ཚུན་སྤངས་པས་ཁྱབ་པའི་ཕྱིར། གསུམ་པ་གནོད་བྱ་བཟློག་པའི་དུས་ནི། ཕྲད་དང་ནུས་མེད་བསྐྱེད་པ་སྟེ། །སྐད་ཅིག་གསུམ་ལ་དོན་འགལ་ལྡོག་ཅེས་སོགས་ཀྱིས་བསྟན། དེ་ཡང་ཚ་གྲང་ལྟ་བུ་ལ་མ་ཕྲད་པར་གནོད་བྱ་གནོད་བྱེད་མེད། འཕྲད་ནས་ཀྱང་སྐད་ཅིག་དང་པོ་ལ་འཕྲད་པ་ཙམ་ལས། གནོད་བྱ་གནོད་བྱེད་ཆ་ཚང་བའི་རྣམ་གཞག་མེད། སྐད་ཅིག་གཉིས་པ་ལ་ཚ་རེག་སྟོབས་ཆེ་སྟེ། གྲང་རེག་སྐད་ཅིག་གཉིས་པ་ལ་ནུས་མེད་དུ་སྐྱེས་པ་དེ་གནོད་བྱ་དང༌། སྐད་ ༼༢༥༤༽ ཅིག་དང་པོའི་ཚ་རེག་དེ་གནོད་བྱེད་དུ་གྲུབ། དེའི་ཚེ་སྐད་ཅིག་དང་པོའི་ཚ་རེག་དེ་གྲང་རེག་སྐད་ཅིག་གཉིས་པའི་ལྷན་ཅིག་བྱེད་རྐྱེན་དང༌། སྐད་ཅིག་དང་པོའི་གྲང་རེག་དེ་གྲང་རེག་སྐད་ཅིག་གཉིས་པའི་ཉེར་ལེན་ཡིན་ཏེ། ཕྲད་དང་ནུས་མེད་ཅེས་དང༌། གྲང་རེག་ནུས་པ་ཐོགས་མེད་དེ། །སྐད་ཅིག་གཉིས་པའི་ཉེར་ལེན་ཡིན། །ལྷན་ཅིག་བྱེད་རྐྱེན་གང་དང་གང༌། །ཕྲད་པ་དེ་ཡིས་འབྲས་བུ་འབྱིན། །ཞེས་གསུངས་པའི་ཕྱིར། དེ་བཞིན་དུ། གྲང་རེག་སྟོབས་ཆེ་ན་སྐད་ཅིག་གཉིས་པ་ལ་ཚ་རེག་ནུས་མེད་དང༌། གྲང་རེག་ནུས་ཅན་དུ་བསྐྱེད། དེའི་ཚེ་སྐད་ཅིག་དང་པོའི་གྲང་རེག་དེ།

ཚ་རེག་སྐད་ཅིག་གཉིས་པའི་ལྷན་ཅིག་བྱེད་རྐྱེན་དང༌། གྲང་རེག་སྐད་ཅིག་གཉིས་པའི་ཉེར་ལེན་དུ་གྲུབ་ཅིང༌། འདིའི་ནུས་ཅན་ནུས་མེད་ནི། རང་རང་གི་རྒྱུན་སྐྱེ་བའི་ནུས་པ་ཡོད་མེད་ལ་འཇོག་པ་ཡིན་ནོ། །བློའི་ངོ་བོར་གྱུར་པ་ལ་ཡང་ངེས་ཤེས་དེས་གནོད་བྱར་གྱུར་པའི་སྒྲོ་འདོགས་དེ་སྒྲོ་འདོགས་ནུས་མེད་ཡིན་ཞིང༌། དེ་ནུས་མེད་དུ་བསྐྱེད་བྱེད་རྗེས་དཔག་རང་གིས་མ་བྱས་ཀྱང༌། རྗེས་དཔག་སྐྱེ་ཁ་མའི་སྔ་རོལ་གྱི་རྒྱུ་ཚོགས་དེས་བྱས་པ་ཡིན་ཏེ། རྒྱུ་ཚོགས་དེས་སྐད་ཅིག་ཕྱི་ལོགས་སུ་སྒྲོ་འདོགས་ཕྱི་མ་སྐྱེ་བའི་ནུས་པ་ཉམས་པར་བྱས་ཏེ། སྒྲོ་འདོགས་ནུས་མེད་དུ་བསྐྱེད་ནས་རྗེས་དཔག་དངོས་སུ་བསྐྱེད་རུང་དུ་བྱས། དེ་ནས་སྒྲོ་ ༼༢༥༥༽ འདོགས་ནུས་མེད་འགགས་ཏེ་སྒྲ་མི་རྟག་རྟོགས་ཀྱི་རྗེས་དཔག་སྐྱེས་པ་ནི་སྒྲ་རྟག་འཛིན་གྱི་སྒྲོ་འདོགས་བཟློག་པའི་དུས་ཡིན་ནོ། །བཞི་པ་འགལ་བ་ངེས་བྱེད་ཀྱི་ཚད་མ་ནི། འགལ་བ་རིགས་པས་དཔྱད་ན་གྲུབ་པ་མེད་དེ། གནོད་བྱེད་ཡོད་པ་ན་གནོད་བྱ་མ་སྐྱེས། གནོད་བྱ་སྐྱེས་པ་ན་གནོད་བྱེད་འགགས་ཤིང་དུས་མཉམ་པའི་ཚ་གྲང་ལ་ནི་འགལ་འབྲེལ་གང་གི་ཡང་རྣམ་གཞག་མེད་པའི་ཕྱིར། འོན་ཀྱང་བློ་ཕྱིན་ཅི་མ་ལོག་པའི་སེལ་ངོར་འགལ་བ་གྲུབ་པ་ཡིན་ཏེ། དང་པོ་གནོད་བྱ་ནུས་མེད་དང༌། གནོད་བྱེད་སྟོབས་ལྡན་གཉིས་ཀ་མ་དམིགས། དེ་ནས་གནོད་བྱེད་ནུས་ལྡན་དམིགས། དེའི་རྗེས་སུ་གནོད་བྱ་ནུས་མེད་དམིགས་པའི་ཚད་མས། ཚ་གྲང་ལྟ་བུ་ལ་མཚོན་པའི་ལྷན་ཅིག་མི་གནས་འགལ་ངེས་པར་བྱེད་པའི་ཕྱིར་ཏེ། དེ་སྐད་དུ། འབྲེལ་པ་བཞིན་དུ་འགལ་བ་ཡང༌། །དངོས་པོའི་དོན་ལ་གྲུབ་པ་མེད། །རྣམ་པར་རྟོག་པས་སྒྲོ་བཏགས་ནས། །འགལ་བ་ཉིད་དུ་རྣམ་པར་བཞག །སྣང་དང་མི་སྣང་མ་གཏོགས་པ། །འགལ་བ་ངེས་བྱེད་གཞན་ཡོད་མིན། །ཞེས་གསུངས་པའི་ཕྱིར། འོ་ན་འགལ་བ་ཡིན་ན་སྒྲོ་བཏགས་ཡིན་པས་ཁྱབ་པར་འགྱུར་ཏེ། འབྲེལ་པ་དང་འགལ་བ་དོན་ལ་མ་གྲུབ་མཉམ་དུ་

༼༢༥༦༽ མཚུངས་པར་གསུངས་པ་གང་ཞིག འབྲེལ་པ་ལ་སྒྲོ་བཏགས་ཀྱིས་ཁྱབ་པའི་ཕྱིར་ཞེ་ན། སྐྱོན་མེད་དེ། གནོད་བྱ་གནོད་བྱེད་སྔ་ཕྱི་རྟོག་པས་སྦྲེལ་ནས། འགལ་བའི་རྣམ་གཞག་བྱས་པ་དེ་སྒྲོ་བཏགས་ཡིན་ཀྱང༌། སྤྱིར་འགལ་བ་ལ་སྒྲོ་བཏགས་ཀྱིས་མ་ཁྱབ་པའི་ཕྱིར། འགལ་བ་ལ་དོན་གྱི་ངོ་བོར་གྱུར་པ་དང༌། བློའི་ངོ་བོར་གྱུར་པའི་འགལ་བ་སོགས་ཀྱི་དབྱེ་བ་མཛད་པའི་ཕྱིར་དང༌། རྣམ་འགྲེལ་ལས་ཀྱང༌། ངེས་པ་དང་ནི་སྒྲོ་འདོགས་ཡོད། །གནོད་བྱ་གནོད་བྱེད་ངོ་བོའི་ཕྱིར། །ཞེས་སོགས་ཀྱིས་བློའི་ངོ་བོར་གྱུར་པའི་འགལ་བ་དངོས་སུ་བཤད་པ་དང༌། འདིར་ཡང་དངོས་པོ་གནོད་བྱེད་གཉིས་ལ་འཇུག ཅེས་ལྷན་ཅིག་མི་གནས་འགལ་ལ་དངོས་པོས་ཁྱབ་པར་བཤད་པའི་ཕྱིར། འདིར་འབྲེལ་པ་དང་ཡང་མི་མཚུངས་ཏེ། འབྲེལ་པ་ལ་དོན་དང་བློའི་ངོ་བོར་གྱུར་པའི་འབྲེལ་པའི་མིང་ཙམ་ཡང་མ་གསུངས་པའི་ཕྱིར། དེས་ན་གནོད་བྱ་གནོད་བྱེད་ལ་འགལ་བའི་རྣམ་གཞག་བྱས་པ་དེ་རྟོག་པས་སྒྲོ་བཏགས་ཡིན་ཅེས་པའི་དོན་ནོ། །དོན་གྱི་ངོ་བོར་གྱུར་པ་འདི་ལ་གནོད་བྱེད་རྟགས་སུ་བཀོད་ནས་གནོད་བྱ་འགོག་ཚུལ་ཇི་ལྟ་བུ་ཞེ་ན། འདི་ལ་ཁ་ཅིག མེ་ཙམ་རྟགས་སུ་བཀོད་ནས་གཞི་དེར་ ༼༢༥༧༽ གྲང་རེག་མེད་པར་མི་འགྲུབ་པས་མེ་སྟོབས་ཆེན་པ་རྟགས་སུ་འགོད་པ་ཡིན་ཅེས་དང༌། ཁ་ཅིག སྟོབས་ལྡན་རྟགས་སུ་བཀོད་ན། ཕྱོགས་ཆོས་མི་འགྲུབ་པས་མི་འཐད་ཟེར་བ་བྱུང་ཡང༌། རང་ལུགས་ནི་མེ་རྟགས་སུ་བཀོད་པ་ལས་གཞི་དེར་རང་གི་འགལ་ཟླའི་གྲང་རེག་མེད་པར་སྒྲུབ་ནུས་པས། མེ་ཙམ་རྟགས་སུ་བཀོད་པས་ཆོག་པ་ཡིན་ཏེ། གྲང་རེག་འགོག་ལ་མེ་ཙམ་ནི། །མ་ངེས་སྟོབས་ལྡན་མི་འགྲུབ་ལོ། །ཁ་ཅིག་སྟོབས་ལྡན་འགོད་ཅེས་ཟེར། །རང་གི་ངོ་བོ་མེ་ཙམ་ཡིན། །ཞེས་གསུངས་པའི་ཕྱིར། འདི་ལ་མཚན་གཞི་ནི་མེས་ཁྱབ་པར་ནོན་པའི་ཤར་གཞི་ཆོས་ཅན། རང་གི་འགལ་ཟླར་གྱུར་པའི་གྲང་རེག་ཡོད་པའི་གཞི་མ་ཡིན་ཏེ། མེས་ཁྱབ་པར་ནོན་པའི་དངོས་པོ་ཡིན་པའི་ཕྱིར་ཞེས་པ་ལྟ་བུའོ། །དེ་བཞིན་དུ་རང་གི་ངོ་བོ་དུ་ཙམ་ཡིན་ཞེས་པ་ཞིག་ཀྱང་ཐོབ་པས་དུ་བ་རྟགས་སུ་བཀོད་པ་ལ་ཡང་མཚན་གཞི་དེ་རིགས་འགྲེ་བ་ཡིན་ནོ། །གཉིས་པ་ཕན་ཚུན་སྤང་འགལ་ལ།

འགལ་བ་འཇོག་པའི་གཞི་ཐ་དད་ཀྱི་རྣམ་གཞག་དང༌། འགལ་བ་དངོས་སུ་བཤད་པ་གཉིས་ལས། དང་པོ་ནི། ཐ་དད་ཕན་གནོད་འབྲེལ་དང་འགལ། །གཉིས་ཀ་མིན་ན་ཐ་དད་ཙམ། །ཞེས་པ་ལྟར། ཕན་བྱ་ཕན་བྱེད་ཀྱི་ཐ་དད། གནོད་བྱ་གནོད་ ༼༢༥༨༽ བྱེད་ཀྱི་ཐ་དད། དེ་གཉིས་གང་ཡང་མ་ཡིན་པའི་ཐ་དད་དང་གསུམ་ལས། དང་པོ་ནི། རྒྱུ་འབྲས་ཀྱི་འབྲེལ་པ་སྟེ། མེས་དུ་བ་ལ་ཕན་འདོགས་པས་སེལ་ངོར་མེ་དང་དུ་བ་འབྲེལ་བ་ལྟ་བུའོ། །གཉིས་པ་ནི། འགལ་བ་གང་ལ་འཇོག་པའི་གཞི་ཡིན་ཏེ། རྟག་མི་རྟག་གི་ཐ་དད་ལྟ་བུའོ། །གསུམ་པ་ནི། ཐ་དད་གཞི་མཐུན་མི་སྲིད་པ་ཙམ་གྱི་འགལ་བ་རྣམས་ཡིན་ཏེ། ཀ་བུམ་ལྟ་བུའོ། །གཉིས་པ་ནི། ཆོས་གང་ཞིག ཆོས་གཞན་ཡིན་པ་ལ་གནོད་བྱེད་དེ་ལྷན་ཅིག་མི་གནས་འགལ་དང་ཟླས་ཕྱེ་བའི་ཕན་ཚུན་སྤང་འགལ་གྱི་མཚན་ཉིད། དེ་ལ་དབྱེ་ན་དངོས་འགལ་དང༌། ཕན་ཚུན་སྤངས་པས་ཁྱད་པར་དུ་བྱས་པའི་བརྒྱུད་འགལ་གཉིས། དང་པོ་ནི། རང་མིན་འགོག་པ་དེ་རང་མིན་དེ་དང་དངོས་འགལ་གྱི་མཚན་ཉིད་ཡིན་ཏེ། རང་མིན་འགོག་པ་དངོས་འགལ་ཡིན། །ཞེས་གསུངས་པའི་ཕྱིར། མཚན་གཞི་ནི། རྟག་མི་རྟག་དང༌། དངོས་པོ་དང་དངོས་མེད་དང༌། སྔོན་པོ་དང༌། སྔོན་པོ་མ་ཡིན་པ་དང༌། བུམ་པ་དང་བུམ་པ་མ་ཡིན་པ་ལ་སོགས་པ་མཐའ་ཡས་པའོ། །ཤེས་བྱ་དང་ཤེས་བྱ་མ་ཡིན་པ་ནི་དངོས་འགལ་མ་ཡིན་ཏེ། གཉིས་ཀ་དངོས་མེད་ཡིན་པའི་ཕྱིར། གཉིས་པ་ནི་རང་མིན་གྱི་ཁྱབ་བྱེད་འགོག་པ་དེ་རང་མིན་གྱི་ཁྱབ་བྱེད་དང་བརྒྱུད་འགལ་གྱི་མཚན་ཉིད་ཡིན་ཏེ། བརྒྱུད་འགལ་ ༼༢༥༩༽ རང་མིན་ཁྱབ་བྱེད་འགོག་ཅེས་གསུངས་པའི་ཕྱིར། མཚན་གཞི་ནི། བྱས་པ་དང་རྟག་པ་ལྟ་བུ་དང༌། ངེས་དངོས་དང་ལྟོས་བཅས་ལྟ་བུ་ལ་སོགས་པ་དུ་མ་ཡོད་དོ། །འོ་ན་སྔོ་སེར་དང་ཀ་བུམ་སོགས་གཅིག་རྟགས་སུ་བཀོད་པ་ལས་གཅིག་ཤོས་ཡིན་པ་འགོག་མི་ནུས་པར་ཐལ། དེ་དག་དངོས་འགལ་དང་ཕན་ཚུན་སྤངས་པས་ཁྱད་པར་དུ་བྱས་པའི་བརྒྱུད་འགལ་གང་ཡང་མ་ཡིན་པའི་ཕྱིར་ཞེ་ན། འདོད་པ་ཡིན་ཏེ།

སྔོ་སེར་ལྟ་བུ་སོགས་ཕན་ཚུན་སྤངས་པ་ཡིན་ན་ཡང༌། ཕན་ཚུན་སྤངས་འགལ་མ་ཡིན་པའི་ཕྱིར། དེས་ན་ཕན་ཚུན་སྤངས་པའི་སྔོ་སེར་སོགས་འདི་དག་ཕན་ཚུན་ཡོད་པའམ་ཡིན་པ་འགོག་ན། སྣང་རུང་མ་དམིགས་པའི་གཏན་ཚིག་བཀོད་ནས་འགོག་པ་ཡིན་ཏེ། དཔེར་ན་བུམ་པ་ཆོས་ཅན། ཀ་བར་མེད་དེ། ཀ་བར་སྣང་རུང་ཚད་མས་མ་དམིགས་པའི་ཕྱིར། ཞེས་པ་ལྟ་བུ་དང༌། ཀ་བ་མ་ཡིན་ཏེ། ཀ་བ་ཡིན་པར་སྣང་རུང་ཚད་མས་མ་དམིགས་པའི་ཕྱིར། ཞེས་པ་ལྟ་བུའོ། །འདི་ནི་རྩ་བར་ཕན་ཚུན་སྤངས་པའི་དངོས་པོ་གཉིས། །ཡིན་པ་སྣང་རུང་མེད་པས་ཁེགས། །ཞེས་པའི་དོན་ནོ། །ཕན་ཚུན་སྤང་འགལ་ནི། དངོས་འགལ་ལ་འགལ་བ་རྟགས་སུ་བཀོད་ནས་འགལ་ཟླ་འགོག་པ་མེད་ཀྱང༌། བརྒྱུད་འགལ་ལ་འགལ་བ་རྟགས་སུ་ ༼༢༦༠༽ བཀོད་པའི་འགལ་དམིགས་ཀྱི་སྦྱོར་བས་འགལ་ཟླ་འགོག་པ་ཡིན་ཏེ། རྩ་བར། ཕན་ཚན་སྤང་འགལ་གཅིག་པ་བཀག །དེ་ཡིན་དེ་མ་ཡིན་གྱིས་འགོག །ཅེས་དང༌། ཀུན་མཁྱེན་ཆེན་པོས། དོན་ལ་འགལ་བ་མེད་ཀྱང་སེལ་བའི་ངོར། །ལྷན་ཅིག་མི་གནས་འགལ་དང་དངོས་འགལ་གྱིས། །ཁྱད་པར་བྱས་པའི་བརྒྱུད་འགལ་རྣམ་པ་གཉིས། །རྟགས་སུ་སྦྱར་བས་འགལ་ཟླ་འགོག་པར་ནུས། །ཞེས་གསུངས་པའི་ཕྱིར། ཁ་ཅིག་ཆོས་གཞན་དེ་ཡིན་པ་ལ། དངོས་སུ་གནོད་བྱེད་ཡིན་ན། ཆོས་གཞན་དེ་དང་དངོས་འགལ་ཡིན་པས་ཁྱབ། གསུངས་པ་ལ་དཔྱད་དུ་ཡོད་དེ། འོ་ན་སྒྲ་རྟག་པ་མ་ཡིན་པར་སྒྲུབ་པ་ལ་བྱས་པ་ཆོས་ཅན། སྒྲའི་སྟེང་དུ་རྟག་པ་དང་དངོས་འགལ་ཡིན་པར་ཐལ། སྒྲའི་སྟེང་དུ་རྟག་པ་ལ་དངོས་སུ་གནོད་བྱེད་ཡིན་པའི་ཕྱིར་ཏེ། སྒྲ་རྟག་པ་མ་ཡིན་པར་དངོས་སུ་སྒྲུབ་བྱེད་ཀྱི་རྟགས་ཡང་དག་ཡིན་པའི་ཕྱིར་ཏེ། སྒྲ་རྟག་པ་མ་ཡིན་པར་སྒྲུབ་པར་བྱེད་པའི་རྟགས་ཡང་དག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་ཆོས་དེ་དང་དེ་དངོས་འགལ་མ་ཡིན་པར་ཐལ། ཁྱོད་དེ་དང་བརྒྱུད་འགལ་ཡིན་པའི་ཕྱིར་ཏེ། སྒྲ་རྟག་པ་མ་ཡིན་པར་སྒྲུབ་པ་ན། བརྒྱུད་འགལ་ལ་བརྟེན་པའི་རྟགས་ཡང་དག་ཡིན་པའི་ཕྱིར།

འདིར་པཎ་ཆེན་གྱིས། ཕན་ཚུན་སྤངས་པའི་དངོས་ ༼༢༦༡༽ འགལ་རྣམས་འགལ་བ་གོ་ཆོད་མ་ཡིན་ཏེ། འདི་ལ་འགལ་བ་རྟགས་སུ་བཀོད་ནས་འགལ་ཟླ་འགོག་པའི་རྣམ་གཞག་མེད་པའི་ཕྱིར་ཏེ། སྒྲ་མི་རྟག་པ་རྟགས་སུ་བཀོད་ནས་སྒྲ་རྟག་པ་འགོག་པ་ལ་འགལ་དམིགས་ཀྱི་སྦྱོར་བ་ཡང་དག་མི་རུང་བའི་ཕྱིར། དེ་གཉིས་ལ་འགལ་བར་འདོགས་པའི་རྒྱུ་མཚན་ནི། སྒྲ་མི་རྟག་རྟོགས་ཀྱི་རྗེས་དཔག་གིས་སྒྲ་རྟག་འཛིན་རྟོག་པའི་འཛིན་སྟངས་དེ་ལ་གནོད་པས་ཡུལ་རྟག་མི་རྟག་གཉིས་ཀྱང་འགལ་བར་མིང་བཏགས་པ་ཡིན། གཞུང་འདིར། ལྷན་ཅིག་མི་གནས་པ་དག་དང༌། ཕན་ཚུན་སྤངས་པ་གཉིས་སུ་བཞེད། །ཅེས་པས་འགལ་བ་ལ་དངོས་བཏགས་མ་ཕྱེ་བར་དབྱེ་བ་ཡིན། དངོས་བཏགས་ཕྱེ་ན། ལྷན་ཅིག་མི་གནས་པ་དག་དང༌། །ཚད་མས་གནོད་འགལ་གཉིས་སུ་བཤད། །ཅེས་སྦྱར་ན་ལེགས་པ་ཡིན་ཏེ། ཐ་དད་མེད་ལ་རབ་སྦྱོར་ཏེ་ཞེས་པ། ཕན་ཚུན་སྤང་འགལ་དུ་འདོད་པ་དེ་ལ་བཤད་ན། ཕན་ཚུན་ཐ་དད་གྲུབ་ཕྱིར་ཏེ། །ཞེས་པ་དང་འགལ་བའི་ཕྱིར། འོ་ན་དངོས་འགལ་མི་སྲིད་དམ་ཞེ་ན། མི་སྲིད་པ་མ་ཡིན་ཏེ། དངོས་དང་བརྒྱུད་པའི་གནོད་བྱ་གནོད་བྱེད་ནི་ལྷན་ཅིག་མི་གནས་འགལ་ཁོ་ན་ལས་ཕྱེ་བའི་ཕྱིར་དང༌། བྱས་པ་དང་རྟག་པ་འགལ་བ་དང༌། ངེས་འགྱུར་དང་ལྟོས་བཅས་ ༼༢༦༢༽ འགལ་བ་ལྟ་བུ་ནི། རང་གི་ཁྱབ་བྱེད་གཉིས་པོ་དངོས་འགལ་ཡིན་པའི་རྒྱུ་མཚན་གྱིས་བཞག་པའི་བརྒྱུད་འགལ་མ་ཡིན་གྱིས། བྱས་པ་ཡིན་པར་ཚད་མས་གྲུབ་པ་ན་ཆོས་ཅན་འགའ་ཞིག་རྟག་པ་ཡིན་པ་འགོག་ནུས་པའི་རྒྱུ་མཚན་གྱིས་ཚད་མས་གནོད་འགལ་དུ་བཞག་པ་ཡིན་པའི་ཕྱིར། ཕན་ཚུན་སྤངས་པའི་དངོས་འགལ་གྱིས་འགལ་བའི་གོ་མི་ཆོད་པའི་ཤེས་བྱེད་ཀྱང༌། ལུང་དང་རིགས་པ་གཉིས་ལས། དང་པོ་ནི། སྒྲ་རྟག་པ་དང་མི་རྟག་པ་གཉིས་ཀར་ཁས་བླངས་པ་ལ་དངོས་འགལ་དུ་སོང་ཟེར་བ་ནི་རྣམ་འགྲེལ་གྱི་ལུང་དང་འགལ་ཏེ། རྣམ་འགྲེལ་ལས། དངོས་པོ་སྟོབས་ཤུགས་ཀྱི་སྐབས་སུ་ཁས་བླང་འགལ་བས་གོ་མི་ཆོད་པར་བཤད་པའི་ཕྱིར།

གཞན་དུ་ན་སྒྲ་མི་རྟག་པ་ཡིན་པ་དེ་སྒྲ་རྟག་པ་ཡིན་པ་ལ་གནོད་བྱེད་དུ་འགྱུར་ལ། དེ་ཡང་འདོད་ན། གནོད་བྱ་གཞི་མ་གྲུབ་པ་ལ་གནོད་བྱེད་འཇུག་པ་བཞད་གད་ཀྱི་གནས་སུ་འགྱུར་རོ། །གཉིས་པ་ནི། སྒྲ་མི་རྟག་པ་དེ་སྒྲ་རྟག་པ་དང་འགལ་ན། དེ་དེ་ལ་རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པར་འགྱུར་ལ། དེ་ལྟ་ན་སྒྲ་མི་རྟག་པ་ལ་རྗེས་སུ་འགྲོ་ལྡོག་རྣལ་མར་ངེས་པར་འགྱུར་རོ། །དེ་ཡང་དེ་ལྟ་ན་དེ་དེ་ལ་འབྲེལ་པར་འགྱུར་རོ། །ཞེས་རིགས་གཏེར་ལས་ཁྱད་ཐོན་གྱི་བཞེད་སྲོལ་གསར་པ་བཀོད་སྣང་ངོ༌། །དེ་དག་ ༼༢༦༣༽ ལ་གཟུ་བོའི་བློས་དཔྱད་ནས་ལན་རིམ་བཞིན་འབུལ་བས་གསན་ཞིག ཕན་ཚུན་སྤངས་པའི་དངོས་འགལ་རྣམས་འགལ་བ་གོ་ཆོད་པ་ཡིན་པར་ཐལ། དངོས་པོ་དང་དངོས་མེད་འགལ་བ་མཚན་ཉིད་པ་ཡིན་པའི་ཕྱིར་ཏེ། དེ་གཉིས་རིགས་ཐིགས་ཀྱི་དངོས་བསྟན་གྱི་འགལ་བ་མཚན་ཉིད་པ་ཡིན་པའི་ཕྱིར་ཏེ། དེ་གཉིས་རིགས་ཐིགས་ལས། དངོས་པོ་རྣམས་ཀྱི་འགལ་བ་ནི་རྣམ་པ་གཉིས་ཏེ་ཞེས་པའི་དངོས་བསྟན་གྱི་འགལ་བ་ཡིན་པའི་ཕྱིར་ཏེ། དེ་གཉིས་དེའི་དངོས་བསྟན་གྱི་འགལ་བ་གཉིས་པ་ཡིན་པའི་ཕྱིར། མ་གྲུབ་ན། དེ་དེར་ཐལ། རིགས་ཐིགས་ལས། གཅིག་གིས་གཅིག་སྤངས་ཏེ་གནས་པའི་མཚན་ཉིད་ཁོ་ན་སྟེ། ཡོད་པ་དང་མེད་པ་ལྟ་བུའོ། །ཞེས་གསུངས་པ་དེ་འཐད་པའི་ཕྱིར། མི་རྟག་པ་རྟགས་སུ་བཀོད་ནས་རྟག་པ་འགོག་པ་ལ་འགལ་དམིགས་ཀྱི་རྟགས་སྦྱོར་དུ་མི་རུང་བའི་རྒྱུ་མཚན་གྱིས་དེ་གཉིས་འགལ་བ་མ་ཡིན་པར་མི་འགྲོ་སྟེ། ལྷན་ཅིག་མི་གནས་འགལ་རྣམས་ལ་ཡང་གནོད་བྱེད་རྟགས་སུ་བཀོད་ནས་གནོད་བྱ་འགོག་པའི་རྟགས་ཡང་དག་མཐའ་གཅིག་ཏུ་ཡོད་མི་དགོས་པའི་ཕྱིར་ཏེ། དོན་གྱི་ངོ་བོར་གྱུར་པའི་གནོད་བྱེད་ནུས་ལྡན་རྟགས་སུ་བཀོད་ནས་དོན་གྱི་ངོ་བོར་གྱུར་པའི་གནོད་བྱ་ནུས་ ༼༢༦༤༽ མེད་འགོག་པའི་རྟགས་ཡང་དག་མེད་པའི་ཕྱིར་ཏེ། དོན་གྱི་ངོ་བོར་གྱུར་པའི་དེ་གཉིས་ནི་རྒྱུ་འབྲས་ཡིན་པའི་ཕྱིར་རོ། །ཡང་འཛིན་སྟངས་དོན་དང་མཐུན་པས་འཛིན་སྟངས་དོན་དང་མི་མཐུན་པ་ལ་གནོད་པའི་སྒོ་ནས་ཡུལ་རྟག་མི་རྟག་འགལ་བར་མིང་བཏགས་པ་མ་ཡིན་པར་ཐལ།

དེའི་སྒོ་ནས་ཡུལ་རྟག་མི་རྟག་ནི་འགལ་བ་མཚན་ཉིད་པར་འགྱུར་བའི་ཕྱིར་ཏེ། དེའི་སྒོ་ནས་མི་རྟག་པ་དེ་རྟག་པ་ལ་གནོད་བྱེད་མཚན་ཉིད་པ་ཡིན་པའི་ཕྱིར་ཏེ། སྒྲ་མི་རྟག་པ་ལ་འཇལ་བྱེད་ཀྱི་ཤེས་པ་ཚད་མ་ཡོད་པའི་སྒོ་ནས་མི་རྟག་པ་དེ་རྟག་པ་ལ་གནོད་བྱེད་དུ་བཤད་པའི་ཕྱིར་ཏེ། དེ་དག་གང་ལ་ཚད་མ་ཡོད། དེ་ནི་གཞན་ལ་གནོད་བྱེད་འགྱུར། །ཞེས་གསུངས་པ་འཐད་པའི་ཕྱིར། ཁྱེད་ལྟར་ན། དེ་དག་གང་ལ་ཚད་མ་ནི། །ཚད་མིན་གཞན་ལ་གནོད་བྱེད་འགྱུར། །ཞེས་འབྱུང་རིགས་སོ། །དེ་དག་ཞེས་པའི་དེ་དང༌། དེ་ནི་ཞེས་པའི་དེ་གཉིས་འཇལ་བྱེད་ཚད་མ་ཅན་གྱི་ཡུལ་ལ་བཞག་ནས་དེ་ལྟ་བུའི་ཡུལ་དེ་ནི་འཇལ་བྱེད་ཚད་མ་མེད་པའི་ཡུལ་གཞན་ལ་གནོད་བྱེད་ཡིན་པ་ནི་གཞུང་དེའི་དོན་ནོ། །ལྷན་ཅིག་མི་གནས་པ་དག་དང༌། ཕན་ཚུན་སྤང་འགལ་གཉིས་སུ་བཞེད་ཅེས་པའི་ལུང་སྦྱོར་དུ། རྣམ་འགྲེལ་ ༼༢༦༥༽ ལས། ཡོད་ན་ཡོད་པས་མེད་ཕྱིར་རམ། །ཕན་ཚུན་ཐ་དད་གྲུབ་ཕྱིར་ཏེ། །ཅེས་གསུངས་པ་དྲངས་པ་དང༌། རང་གི་ཞེ་འདོད། ལྷན་ཅིག་མི་གནས་པ་དག་དང༌། ཚད་མས་གནོད་འགལ་གཉིས་སུ་བཞེད། ཅེས་སྦྱར་ན་ལེགས་པ་ཡིན། ཞེས་ཟེར་བ་ནི། རིགས་གཏེར་དུ་མ་ཟད་རྣམ་འགྲེལ་ལ་ཡང་རྒོལ་བར་སྣང་སྟེ། ཡོད་ན་ཡོད་པས་མེད་ཕྱིར་རམ། །ཞེས་པས་ལྷན་ཅིག་མི་གནས་འགལ་དང༌། ཕན་ཚུན་ཐ་དད་གྲུབ་ཕྱིར་སྟེ། །ཞེས་པས། ཕན་ཚུན་སྤང་འགལ་བསྟན་པ་ཁྱེད་རང་ཡང་འདོད་དགོས་པས་རྣམ་རིགས་ཀྱི་གཞུང་དེ་གཉིས་འགལ་བ་ལ་ལྷན་ཅིག་མི་གནས་འགལ་དང༌། ཕན་ཚུན་སྤང་འགལ་གཉིས་སུ་དབྱེ་བ་སྟོན་བྱེད་དུ་ཁྱད་པར་མེད་པ་ལ། རིགས་གཏེར་གྱི་དེ་ལ་རྐང་པ་ཕྱི་མ་འདོན་པ་བསྒྱུར་བ་དེས་ན་རྣམ་འགྲེལ་གྱི་རྐང་པ་ཕྱི་མའི་ཚབ་ཏུ་ཡང་ཚད་མ་གཞན་གྱི་གནོད་ཕྱིར་སྟེ་ཞེས་པ་འབྱུང་རིགས་ཤིང༌། མི་འབྱུང་ཁ་མེད་དུ་འགྱུར་བས་སོ། །དེ་ལྟར་ན་ཁྱེད་ཀྱི་འགལ་བ་ལ་ལྷན་ཅིག་མི་གནས་འགལ་དང༌། ཚད་མས་གནོད་འགལ་གཉིས་སུ་དབྱེ་ནས།

རིགས་གཏེར་ལས་བཤད་པའི་དབྱེ་བ་འགོག་པ་འདི་ནི་ཤིན་ཏུ་མི་རིགས་ཞིང་ཚད་མའི་གཞུང་ཀུན་དང་ཡང་འགལ་ཏེ། འདི་རྣམ་འགྲེལ་དང་འགལ་བ། རྣམ་ 

༼༢༦༦༽ ངེས་དང་འགལ་བ། རིགས་ཐིགས་དང་འགལ་བ། ལྷ་དབང་བློ་དང་འགལ་བ། རྒྱན་མཁན་པོ་དང་འགལ་བ། ཆོས་མཆོག་དང་འགལ་བ་དང་དྲུག་ལས། དང་པོ་ནི། རྣམ་འགྲེལ་ལས། དོན་ལ་གནོད་བྱེད་ངོ་བོ་སྟེ། །ཡོད་ན་ཡོད་པས་མེད་ཕྱིར་རམ། །ཕན་ཚུན་ཐ་དད་གྲུབ་ཕྱིར་ཏེ། །བརྟན་དངོས་དང་ནི་འཇིག་པ་བཞིན། །ཚད་མ་གཞན་གྱིས་གནོད་ཕྱིར་ཡང༌། །ངེས་འགྱུར་དང་ནི་ལྟོས་བཅས་བཞིན། །ཞེས་པ་དང་འགལ་ཏེ། འདིའི་ཚིག་རྐང་དང་པོས་དབྱེ་གཞི་དང༌། དེ་ནས་ཚིག་རྐང་གཉིས་ཀྱིས་དབྱེ་ངོ་ལྷན་ཅིག་མི་གནས་འགལ་དང༌། ཕན་ཚུན་སྤང་འགལ་རིམ་བཞིན་བསྟན་པ་དང༌། ཁྱེད་ཀྱི་འདོད་པ་དངོས་སུ་འགལ་བའི་ཕྱིར། དངོས་བཏགས་ཀྱི་དབྱེ་བ་སྔ་ཕྱི་གོ་ལྡོག་པར་ཡང་འགྱུར་ཏེ། ཁྱེད་ལྟར་ན་ཚད་མས་གནོད་འགལ་སྔོན་ལ་འབྱུང་རིགས་པ་ལས་འདིར་དངོས་འགལ་སྔོན་ལ་བསྟན་པའི་ཕྱིར། དེས་ན་འདིར་ནི་དངོས་འགལ། འགལ་བའི་དབྱེ་བ་མཚན་ཉིད་པ་དང༌། དེ་དབྱེ་བའི་གཙོ་བོར་བྱས་ནས་ཚད་མས་གནོད་འགལ་ནི་ཞར་བྱུང་གི་དབྱེ་ངོར་བསྟན་པ་ཡིན་ཏེ། ཚད་མ་གཞན་གྱིས་གནོད་ཕྱིར་ཡང༌། །ཞེས་ཡང་སྒྲ་དང་བཅས་རྗེས་ལ་ཟུར་དུ་གསུངས་པའི་ཕྱིར། ཁྱོད་ལ་ཡང་སྒྲའི་ནུས་པ་ཕྱིན་ཅི་ལོག་ཏུ་ ༼༢༦༧༽ འགྱུར་ཏེ། འགལ་བ་སྔ་མ་དངོས་འགལ་འགལ་བ་བཏགས་པ་བར་འདོད་པའི་ཤུགས་ལས། ཚད་མས་གནོད་འགལ་ཡང་འགལ་བ་བཏགས་པ་བར་འདོད་དགོས་འབྱུང་བས་སོ། །གཉིས་པ་ནི་རྣམ་ངེས་ལས། དགག་པར་བྱ་བའི་དོན་ལ་གནོད་པར་བྱེད་པའི་ངོ་བོ་ཉེ་བར་བཀོད་པའི་སྒོ་ནས་རབ་ཏུ་སྦྱོར་ཏེ། དཔེར་ན་འདི་ན་གྲང་བའི་རེག་པ་མེད་དེ། མེ་ཡོད་པའི་ཕྱིར་རོ། །ཞེས་བྱ་བ་ལྟ་བུ་སྟེ། ཞེས་པས་ལྷན་ཅིག་མི་གནས་འགལ་དང༌། ཡང་ན་ཕན་ཚུན་སྤངས་ཏེ་གནས་པའི་མཚན་ཉིད་ཀྱིས་ནི་འགལ་བ་ཡིན་ཏེ། རྟག་པ་དང་མི་རྟག་པ་བཞིན་ནོ། །ཞེས་པས་ཕན་ཚུན་སྤང་འགལ་བསྟན་ནས་ཚད་མས་གནོད་འགལ་སྟོན་པ་ན་དེའི་འཕྲོ་དེ་མ་ཐག་པར། ཡང་གལ་ཏེ་དེ་ལ་ཚད་མས་གནོད་པར་བྱེད་པ་ཡིན་ན།

དེའི་རྟགས་དང་ཡང་འགལ་བར་འགྱུར་ཏེ། དཔེར་ན་ལྟོས་པ་དང་ངེས་པའི་དངོས་པོ་བཞིན་ནོ། །ཞེས་གསུངས་པ་དང་འགལ་ཏེ། རྣམ་ངེས་ཀྱི་གོ་རིམ་འདི་ལྟར་ན་སྔར་ལྟར་ལྷན་ཅིག་མི་གནས་འགལ་དང་ཕན་ཚུན་སྤང་འགལ་འགལ་བའི་དབྱེ་བའི་གཙོ་བོ་གཉིས་སུ་བྱས་ཏེ། དེ་ལས་འཕྲོས་པའི་ཚུལ་དུ་ཚད་མས་གནོད་འགལ་ཞར་བྱུང་གི་དབྱེ་བར་བྱས་ནས་འཆད་རིགས་པའི་ཕྱིར་ཏེ། རྣམ་ངེས་རྩ་བར། ༼༢༦༨༽ ཡོད་ན་ཡོད་པས་ཞེས་སོགས་རྐང་པ་གསུམ་རྣམ་འགྲེལ་ཇི་ལྟ་བ་བཞིན་གྱིས་རྗེས་སུ། ཚད་མས་གནོད་པའི་ཕྱིར་ཡང་སྟེ། །ལྟོས་བཅས་དང་ནི་ངེས་དངོས་བཞིན། །ཞེས་དང༌། དེའི་འགྲེལ་པར་ཡང༌། གལ་ཏེ་དེ་ལ་ཚད་མས་གནོད་པར་བྱེད་པ་ཡིན་ན། ཞེས་སོགས་སྔར་དྲངས་པ་དེའི་ཕྱིར་རོ། །དེས་ན་ཚད་མས་གནོད་འགལ་ལ་རྩ་འགྲེལ་གཉིས་ཆར་དུ་ཡང་སྒྲ་སྨོས་པའི་ནུས་པ་འདོན་དགོས་སོ། །གསུམ་པ་ནི། རིགས་ཐིགས་ལས། དངོས་པོ་རྣམས་ཀྱི་འགལ་བ་ནི། །རྣམ་པ་གཉིས་ཏེ། རྒྱུ་མ་ཚང་བ་མེད་པར་འབྱུང་བ་ལ་གཞན་ཡོད་ན་མེད་པའི་ཕྱིར་འགལ་བ་སྟེ་གྲང་པ་དང་དྲོ་བའི་རེག་པ་ལྟ་བུའོ། །གཅིག་གི་གཅིག་སྤངས་ཏེ་གནས་པའི་མཚན་ཉིད་ཁོ་ན་ཏེ། ཡོད་པ་དང་མེད་པ་ལྟ་བུའོ། །ཞེས་གསུངས་པ་དང་འགལ་ཏེ། འདི་དག་རིགས་གཏེར་ལས། འགལ་ཟླ་དངོས་པོ་དངོས་མེད་སོགས། །ཚིགས་བཅད་གཅིག་གི་བསྟན་དོན་དང་གཅིག་ཏུ་གྲུབ་པ་གང་ཞིག རིགས་གཏེར་གྱི་དེ་ལ་ཁྱེད་ཀྱིས་བཀའ་སྐྱོན་ཕོག་པའི་ཕྱིར། འདིར་ཡོད་པ་དང་ཞེས་པ་དངོས་པོ་ལ་བྱ་བ་ཡིན་ཏེ། དངོས་པོ་དང་དངོས་མེད་གཅིག་པ་བཀག་པའི་ཐ་དད་ཡིན་ཞིང༌། ཡོད་པ་དང་མེད་པ་གཅིག་པ་བཀག་པའི་ཐ་དད་མ་ཡིན་པའི་ཕྱིར། དངོས་པོ་རྣམས་ཀྱི་ཞེས་པ་དངོས་པོ་རྐྱང་པ་མ་ཡིན་པར་ཡོད་པ་སྤྱི་ ༼༢༦༩༽ ལ་དངོས་པོའི་སྒྲས་བསྟན་པར་ཤེས་པར་བྱ་སྟེ། གཞན་དུ་ན་ཕན་ཚུན་སྤང་འགལ་གཅིག་པ་བཀག་པ་ཡིན་པ་དང་འགལ་བའི་ཕྱིར་རོ། །བཞི་པ་ནི་ལྷའི་འགྲེལ་པར། ཡོད་ན་ཡོད་པས་མེད་ཕྱིར་རམ། །ཞེས་བྱ་བ་སྨོས་ཏེ།

རྒྱུ་མ་གཏུགས་པ་ཅན་ཡོད་ན་མེད་པའི་ཕྱིར་ཏེ། སྣང་བའི་བདག་ཉིད་ཅན་གྱི་གྲང་བ་དང་དྲོ་བའི་རེག་པ་བཞིན་ནོ། །ཕན་ཚུན་ཐ་དད་གྲུབ་པའི་ཕྱིར། །ཕན་ཚུན་སྤང་སྟེ་གནས་པའི་མཚན་ཉིད་ཅན་གྱི་འགལ་བ་ཡིན་པའི་ཕྱིར་རོ། །བརྟན་དངོས་དང་ནི་འཇིག་པ་བཞིན། །རྟག་པ་དང་མི་རྟག་པ་ཉིད་བཞིན་ནོ། །ལྷན་ཅིག་མི་གནས་པའི་མཚན་ཉིད་ཅན་གྱི་འགལ་བ་ནི་གཅིག་ཤོས་ཁོ་ན་ཡིན་ནོ། །དེ་ཡང་སྣང་བ་དང་མི་སྣང་བའི་ཡུལ་གྱི་ཁྱད་པར་ལས་གཉིས་སུ་ངེས་པར་བྱས་ནས་རྣམ་པ་གཉིས་སུ་བསྟན་པར་འགྱུར་རོ་ཞེས་པ་དང་འགལ་ཏེ། འགལ་བ་ལ་ཡུལ་གྱི་སྒོ་ནས་དེ་གཉིས་སུ་དབྱེ་བ་དེ་ཁྱེད་ཀྱིས་མི་འཐད་པར་སྒྲུབ་པའི་ཕྱིར། ཚད་མས་གནོད་འགལ་ནི་ཞར་བྱུང་བརྒྱུད་འགལ་ཡིན་ཏེ། དེའི་འཕྲོ་དེ་མ་ཐག་པ་ལས། ཚད་མ་གཞན་གྱིས་གནོད་པའི་ཕྱིར། །བརྒྱུད་པས་ཡང་འགལ་བའི་ཕྱིར་རོ། །རེས་འགའ་བ་དང་ལྟོས་མེད་བཞིན། །དངོས་པོ་གང་ལ་ལྟོས་མེད་གང་ཡིན་པ་དེ་དག་ནི་རེས་འགའ་བར་འགྱུར་བ་མ་ཡིན་ཏེ། ཞེས་སོགས་གསུངས་ ༼༢༧༠༽ པའི་ཕྱིར། ལྔ་པ་ནི། ཚད་མ་གཞན་གྱིས་གནོད་ཕྱིར་ཡང་ཞེས་པའི་འགྲེལ་པར་རྒྱན་གྱིས། ཇི་ལྟར་ཕན་ཚུན་གནོད་པས་འགལ་བ་ཡིན་པ་དེ་བཞིན་དུ། ཚད་མས་གནོད་པས་ཀྱང་ཡིན་ཏེ། དེ་བཞིན་དུ། ལྟོས་པ་དང་བཅས་པ་དང༌། ངེས་པར་འགྱུར་བ་བཞིན་ནོ། །འདིར་ལྟོས་པ་དང་བཅས་པ་དང༌། ལྟོས་པ་མེད་པའམ། ངེས་པར་འགྱུར་བ་དང༌། གཅིག་ཤོས་ཞེས་བྱ་བ་ནི་ཕན་ཚུན་འགལ་བ་ཡིན་ལ་ལྟོས་པ་དང་བཅས་པ་དང༌། ངེས་པར་འགྱུར་བ་དག་འགལ་བ་ནི་ཕན་ཚུན་སྤངས་པ་མ་ཡིན་ཏེ། ཚད་མས་གནོད་པའི་མཚན་ཉིད་ཀྱིས་འགལ་བའི་ཕྱིར། འདི་འགལ་བ་གཞན་ཡིན་ནོ། །ཞེས་གསུངས་པ་དང་འགལ་ཏེ། འགྲེལ་པ་འདིས་ཕན་ཚུན་སྤངས་པའི་དངོས་འགལ་འགལ་བ་ཡིན་པ་བཞིན་དུ་ཚད་མས་གནོད་འགལ་ཡང་འགལ་བར་བསྟན་པ་གང་ཞིག དེ་ཁྱེད་ཀྱི་ལུགས་ལ་མི་རུང་བའི་ཕྱིར། དང་པོ་མ་གྲུབ་ན། འགྲེལ་པ་དང་དངོས་སུ་འགལ། གཉིས་པ་མ་གྲུབ་ན།

རང་གི་འདོད་དང་དངོས་སུ་འགལ་ལོ། །ཚད་མས་གནོད་འགལ་གཉིས་སུ་བཞེད་ཅེས་སྦྱར་ན་ལེགས་པ་ཡང་མི་འཐད་པར་ཐལ། ཚད་མས་གནོད་འགལ་ནི་ལྷན་ཅིག་མི་གནས་འགལ་དང་ཕན་ཚུན་འགལ་གཉིས་ལས་ལོགས་སུ་གྱུར་པའི་ཞར་བྱུང་གི་དབྱེ་བ་གཞན་ཡིན་པའི་ཕྱིར་ཏེ། འདི་འགལ་བ་གཞན་ ༼༢༧༡༽ ཡིན་ནོ། །ཞེས་གསུངས་པའི་ཕྱིར། དེ་ལྟར་ན་རྒྱན་མཁན་པོའི་བཞེད་པས་ཕན་ཚུན་སྤང་འགལ་དངོས་ནི་དངོས་འགལ་ཉིད་ལ་བཞེད་ཅིང༌། ཚད་མས་གནོད་འགལ་དེ་ལས་ལོགས་སུ་གྱུར་པའི་འགལ་བ་གཞན་ཡིན་པར་བཞེད་དོ། །བདག་ཉིད་ཆེན་པོའི་དགོངས་པ་ཡང་འདི་དང་མཐུན་པར་སྣང་སྟེ། ཕན་ཚུན་སྤངས་པ་དངོས་ལ་ནི། །རྟགས་དང་རྟགས་ཅན་ཡོད་མ་ཡིན། །དེ་ཡིས་ཁྱད་པར་བྱས་པ་ནི། །ཞེས་གསུངས་པས། ཕན་ཚུན་སྤང་འགལ་དངོས་དང༌། ཕན་ཚུན་སྤངས་པས་ཁྱད་པར་དུ་བྱས་པའི་བརྒྱུད་འགལ་གཉིས་སུ་ཕྱེ་བ་ཡིན་ལ། དེ་ལྟ་ན་ཕན་ཚུན་སྤང་འགལ་དངོས་དེ་དངོས་འགལ་ལས་འོས་མེད་པའི་ཕྱིར། བརྒྱུད་འགལ་རྣམས་ནི་ཕན་ཚུན་སྤང་འགལ་མ་ཡིན་ཏེ། ཕན་ཚུན་གནོད་བྱེད་མ་ཡིན་པའི་ཕྱིར་ཏེ། བྱས་པ་རྟག་དངོས་ལ་གནོད་བྱེད་ཡིན་ཀྱང༌། རྟག་དངོས་དང་རྟག་པ་བྱས་པ་ལ་གནོད་བྱེད་མ་ཡིན་པའི་ཕྱིར་དང༌། ལྟོས་པས་ངེས་པ་འགོག་པའི་གནས་སྐབས་སུ། ལྟོས་པ་ངེས་པ་ལ་གནོད་བྱེད་ལས་དེའི་གནས་སྐབས་སུ་ངེས་པ་ལྟོས་པ་ལ་གནོད་བྱེད་མ་ཡིན་པའི་ཕྱིར། རྟག་པ་དང་མི་རྟག་པ་ནི་ཕན་ཚུན་སྤང་འགལ་ཡིན་ཏེ། དེ་གཉིས་ཕན་ཚུན་གནོད་བྱ་གནོད་བྱེད་དུ་འགྱུར་བའི་ཕྱིར་ཏེ། རྟག་པ་མི་རྟག་པ་ལ་གནོད་བྱེད་དང༌། མི་རྟག་ ༼༢༧༢༽ པ་ཡང་རྟག་པ་ལ་གནོད་བྱེད་དུ་འགྱུར་བའི་ཕྱིར། དེས་ན་ཕན་ཚུན་སྤང་འགལ་དང༌། ཕན་ཚུན་གནོད་པས་འགལ་བ་དང༌། ཕན་ཚུན་གནོད་བྱེད་དུ་འགྱུར་བའི་འགལ་བ་རྣམས་ཡིན་ཁྱབ་མཉམ་དང༌། མཚན་གཞི་ནི། དངོས་པོ་དང༌། དངོས་མེད་ལྟ་བུ་སོགས་དངོས་འགལ་གྱི་རིགས་ཅན་རྣམས་ཡིན་ནོ། །བརྒྱུད་འགལ་རྣམས་ལ་ཕན་ཚུན་སྤངས་པས་ཁྱད་པར་དུ་བྱས་པ་གཞིར་བྱས་ཏེ།

བྱས་པ་དང་རྟག་པ་ལྟ་བུའི་བརྒྱུད་འགལ་ཡང་ཕན་ཚུན་གཅིག་གིས་གཅིག་སྤངས་པར་མཚུངས་པ་དེས་ཁྱད་པར་དུ་བྱས་པ་ཞེས་བྱ་སྟེ། དཔེར་ན་སྒྲར་གྱུར་པའི་བྱས་པ་རྣམས་ལ་སྒྲས་ཁྱད་པར་དུ་བྱས་པའི་བྱས་པ། ཞེས་པ་བཞིན་དུ། འདིར་ཡང་ཕན་ཚུན་སྤངས་པར་གྱུར་པའི་བརྒྱུད་འགལ་རྣམས་ལ། དེས་ཁྱད་པར་དུ་བྱས་པའི་བརྒྱུད་འགལ་དུ་འཇོག་རིགས་པ་ཡིན་ནོ། །གལ་ཏེ་བྱས་པ་དང་རྟག་པ་ཆོས་ཅན། ཕན་ཚུན་སྤང་འགལ་ཡིན་པར་ཐལ། ཕན་ཚུན་སྤངས་པ་གང་ཞིག འགལ་བ་ཡིན་པའི་ཕྱིར་རོ་སྙམ་ན། སྔོན་པོ་དང་སྔོན་པོ་མ་ཡིན་པ་ཆོས་ཅན། ལྷན་ཅིག་མི་གནས་འགལ་ཡིན་པར་ཐལ། ལྷན་ཅིག་ཏུ་མི་གནས་པ་གང་ཞིག འགལ་བ་ཡིན་པའི་ཕྱིར། ཁྱབ་མཚུངས་སོང༌། དྲུག་པ་ནི། ཆོས་མཆོག་གི་རིགས་ཐིགས་ཀྱི་འགྲེལ་པར། ༼༢༧༣༽ འགལ་བ་གཉིས་ཀྱི་བྱེད་པ་ཐ་དད་པ་ཡིན་ཏེ། གཅིག་གིས་ནི་གྲང་བ་དང༌། དྲོ་བའི་རེག་པ་དག་བཞིན་དུ་གཅིག་པ་ཉིད་འགགས་པར་བྱེད་ལ། གཞན་གྱིས་ནི་ལྷན་ཅིག་ཏུ་གནས་པའོ། །ཡུལ་ཡང་ཐ་དད་པ་ཡིན་ཏེ། ཕན་ཚུན་སྤངས་པ་ནི་དངོས་པོ་དང་དངོས་པོ་མེད་པ་མཐའ་དག་ཡིན་ལ། ལྷན་ཅིག་མི་གནས་པའི་འགལ་བ་ནི་དངོས་པོ་འབའ་ཞིག་ལ་ཡིན་ནོ། །དེ་བས་ན་བྱེད་པ་ཐ་དད་པ་དང༌། ཡུལ་ཐ་དད་པ་ཡིན་ལ། དེའི་ཕྱིར་འདི་གཉིས་གཅིག་གི་ནང་དུ་གཅིག་འདུས་པ་མེད་དོ། །ཞེས་གསུངས་པ་དང་འགལ་ཏེ། འགྲེལ་པ་འདིས་འགལ་བ་ལ་བྱེད་པ་དང༌། ཡུལ་གྱི་སྒོ་ནས་དབྱེ་ན་ལྷན་ཅིག་མི་གནས་འགལ་དང་ཕན་ཚུན་སྤང་འགལ་གཉིས་སུ་གསལ་བར་བཤད་པ་གང་ཞིག འགལ་བ་ལ། དེ་གཉིས་སུ་དབྱེ་བ་ཁྱེད་ཀྱི་ལུགས་ལ་མི་འཐད་པའི་ཕྱིར། དེ་ལྟར་ན་རྒྱ་གར་མཁས་པའི་གཞུང་ཚད་ལྡན་ཀུན་རིགས་པའི་གཏེར་གྱི་དཔུང་གཉེན་དུ་མགྲིན་གཅིག་དབྱངས་གཅིག་ཏུ་བཞུགས་ཡོད་པ་འདི་མཁྱེན་པའི་སྤྱན་གྱིས་མི་གཟིགས་པར། དོན་མེད་འོལ་ཚོད་ཀྱི་དཔྱད་པ་མང་པོས་འཇམ་དབྱངས་ཀྱི་གཞུང་ལ་རང་དགར་རྒོལ་བ་ནི། མགོན་པོ་བྱམས་པས། གང་ཞིག་ཡོད་པ་མི་མཐོང་མེད་མཐོང་བ། །འདི་

༼༢༧༤༽ འདྲའི་མུན་ནག་རྣམ་པ་འདི་ཅི་ཞིག །ཅེས་གསུངས་པ་དེར་ཟད་དོ། །རྣམ་འགྲེལ་ལས། ཐ་དད་མེད་ལ་རབ་སྦྱོར་ཏེ། །ཞེས་པ་ཕན་ཚུན་སྤང་འགལ་ལ་འཆད་ཀྱང༌། ཕན་ཚུན་ཐ་དད་གྲུབ་ཕྱིར་ཏེ། ཞེས་པ་དང༌། ག་ལ་འགལ་ཏེ། རང་གི་དགག་བྱའི་ཆོས་རང་དང་རྫས་ཐ་དད་དུ་མེད་པའི་ཕན་ཚུན་སྤང་འགལ་གྱི་རྟགས་ཡང་དག་སྟོན་པའི་དབང་དུ་བྱས་ནས་གཞུང་སྔ་མ་གསུངས་པ་གང་ཞིག ཕན་ཚུན་སྤང་འགལ་ཡིན་ན། ཕན་ཚུན་ཐ་དད་དུ་གྲུབ་པ་ལ་དགོངས་ནས་གཞུང་ཕྱི་མ་དེ་གསུངས་པའི་ཕྱིར། དངོས་ཀྱི་གནོད་བྱ་གནོད་བྱེད་ལ་དངོས་འགལ་དང༌། བརྒྱུད་པའི་གནོད་བྱ་གནོད་བྱེད་ལ་བརྒྱུད་འགལ་དུ་བྱས་ནས་དེ་གཉིས་ལྷན་ཅིག་མི་གནས་འགལ་ཁོ་ནར་བྱེད་པ་ཡང་ཧ་ཅང་ཐལ་ཏེ། ལྷན་ཅིག་མི་གནས་འགལ་ལ་དངོས་འགལ་དང༌། བརྒྱུད་འགལ་གྱི་རྣམ་གཞག་ཚད་མའི་རྒྱ་གཞུང་གང་ནས་ཀྱང་གསུངས་པ་མི་སྲིད་པའི་ཕྱིར་དང༌། ལྷན་ཅིག་མི་གནས་འགལ་ལ་དངོས་ཀྱི་གནོད་བྱ་གནོད་བྱེད་ལས་བརྒྱུད་པའི་གནོད་བྱ་གནོད་བྱེད་མི་འཐད་པའི་ཕྱིར། དེ་མི་འཐད་དེ། ལྷན་ཅིག་མི་གནས་འགལ་གྱི་གནོད་བྱ་གནོད་བྱེད་ནི་ཆོས་གཞན་གྱིས་བར་མ་ཆོད་པར་དངོས་སུ་གནོད་པ་འབའ་ཞིག་ལས་བརྒྱུད་ནས་གནོད་པ་ཅི་ཡང་མེད་པའི་ཕྱིར། ཡང་འགྲེལ་པར་ཚད་མ་གཞན་གྱིས་གནོད་པའི་ ༼༢༧༥༽ ཕྱིར། བརྒྱུད་པས་ཡང་གནོད་པའི་ཕྱིར་རོ་ཞེས་གསུངས་པ་མི་འཐད་པར་ཐལ། ཚད་མས་གནོད་འགལ་ཡིན་ན། བརྒྱུད་འགལ་མ་ཡིན་དགོས་པའི་ཕྱིར་ཏེ། བརྒྱུད་འགལ་ཡིན་ན་ལྷན་ཅིག་མི་གནས་འགལ་ཡིན་དགོས་པའི་ཕྱིར། རྟགས་ཁས། བྱས་པ་དང་རྟག་པ་བརྒྱུད་འགལ་ཡིན་པ་དངོས་འགལ་གྱི་ཁྱད་པར་དུ་བྱས་པའི་བརྒྱུད་འགལ་འགོག་པར་སྣང་ཡང་གཞི་མེད་ལ་འགོག་པ་སྟེ། བདག་ཉིད་ཆེན་པོས་དེ་དངོས་འགལ་གྱིས་ཁྱད་པར་དུ་བྱས་པར་མི་བཞེད་པའི་ཕྱིར། སྒྲ་རྟག་པ་དང་མི་རྟག་པར་གཉིས་ཀར་ཁས་བླངས་པ་ལྟ་བུ། ཁས་བླང་འགལ་བར་སོང༌། དངོས་འགལ་དུ་མ་སོང་གསུངས་པ་མངོན་སུམ་དུ་རྫུན་གྱིས་སྒྲིབ་གཡོགས་ཙམ་སྟེ།

ཁས་བླང་འགལ་བ་ལ་ཡང་ཁས་བླང་དངོས་སུ་འགལ་བ་དང༌། དོན་གྱི་འགལ་བ་གཉིས་སུ་ཡོད་པའི་ཕྱིར་ཏེ། སྒྲ་རྟག་པ་དང་མི་རྟག་པ་གཉིས་ཀར་ཁས་བླང་བ་ནི་དངོས་སུ་འགལ་བ་དང༌། སྒྲ་བྱས་པ་དང་རྟག་པའི་གཞི་མཐུན་དུ་ཁས་བླངས་པ་ནི་དེ་དོན་གྱི་འགལ་བ་ཡིན་པའི་ཕྱིར། གནོད་བྱ་གཞི་མ་གྲུབ་པ་ལ་གནོད་བྱེད་འཇུག་པ་གཞད་གད་ཀྱི་གནས་སུ་འགྱུར་བ་ཡང་མི་འཐད་དེ། བརྒྱུད་འགལ་གྱི་གནོད་བྱ་ཡིན་ན་གཞི་གྲུབ་པས་མ་ཁྱབ་པའི་ཕྱིར། རྟག་དངོས་དང༌། བདེན་དངོས་དང༌། བདག་ཡོད་རྣམས་ཀྱང་བརྒྱུད་འགལ་གྱི་གནོད་བྱ་ཡིན་པའི་ཕྱིར་ཏེ། རྣམ་ ༼༢༧༦༽ འགྲེལ་ལས། བརྟན་དངོས་དང་ནི་འཇིག་པ་བཞིན། །ཞེས་དང༌། རང་འགྲེལ་ལས། བདག་དང་ཕུང་པོ་དང༌། དངོས་པོ་དང༌། བདེན་དངོས་ལ་སོགས་པ་ཕན་ཚུན་འགོག་པའོ། །ཞེས་གསུངས་པའི་ཕྱིར། སྒྲ་མི་རྟག་པ་རང་ལ་རྗེས་སུ་འགྲོ་ལྡོག་རྣལ་མར་ངེས་ན། རང་ཉིད་ལ་འབྲེལ་དགོས་པར་ཡང་མི་འགྱུར་ཏེ། ཆོས་གང་ཡིན་ཀྱང་རང་ཉིད་ལ་རང་ལ་རྗེས་སུ་འགྲོ་ལྡོག་རྣལ་མར་ངེས་པའི་ཕྱིར་ཏེ། བྱས་པ་བྱས་པ་ལ་རྗེས་སུ་འགྲོ་ལྡོག་རྣལ་མར་ངེས་པ་སོགས་མཐའ་ཡས་པའི་ཕྱིར། རྗེས་སུ་འགྲོ་ལྡོག་གི་ཚུལ་གྲུབ་ན་འབྲེལ་པའི་རྣམ་གཞག་འཇོག་དགོས་པ་ཡིན་ནོ། །ལྷན་ཅིག་མི་གནས་འགལ་གྱི་གནོད་བྱེད་ནི། གནོད་བྱ་དང་འགལ་གནོད་བྱ་གནོད་བྱེད་དང༌། །འགལ་མིན་ཕན་ཚུན་སྤངས་པའི་དངོས་འགལ་ལ། །འགལ་ཟླ་གཉིས་ཀ་ཕན་ཚུན་གནོད་བྱེད་གྲུབ། །ཚད་མས་གནོད་འགལ་འགལ་ཟླ་གང་རུང་གཅིག །གནོད་བྱེད་ཡིན་པ་འགལ་ཟླ་གཞན་དང་མཚུངས། །གནོད་བྱ་ནུས་མེད་བསྐྱེད་ལ་གནོད་བྱེད་དུ། །གསུངས་པ་ཚ་གྲང་ལྟ་བུའི་འགལ་བ་ལ། །དགོངས་ཡིན་འགལ་བ་གཞན་ལ་དེ་མི་འཐད། །ཚ་གྲང་གཉིས་ལ་གནོད་བྱེད་ནུས་ལྡན་གྱིས། །གནོད་བྱ་ནུས་མེད་བསྐྱེད་པས་གནོད་བྱེད་དང༌། །གནོད་བྱ་སྔ་ཕྱིའི་རྒྱུ་འབྲས་ཉིད་དུ་གྲུབ། །དེས་ན་རྒྱུན་ནམ་སྔ་ཕྱི་འགལ་ཡིན་གྱིས། །སྐད་ ༼༢༧༧༽ ཅིག་གཅིག་ལ་འགལ་མིན་གཞུང་གི་དོན། །སྔ་ཕྱི་འགལ་ལ་རྒྱུན་འགལ་མི་འཇོག་ན། །སྐད་ཅིག་སྔ་ཕྱིའི་འཕྲེང་བ་རིམ་སྐྱེ་ལ། །རྒྱུན་དུ་སྒྲོ་བཏགས་འཇམ་དབྱངས་གསུང་དང་འགལ། །ཚ་གྲང་སྤྱི་ཙམ་འགལ་བ་མ་ཡིན་ཀྱང༌། །སྟོབས་ཆེན་སྟོབས་ཆུང་འཕྲད་པའི་སྐད་ཅིག་མ། །གཉིས་པར་སྟོབས་ཆུང་ནུས་མེད་གསུམ་པའི་ཚེ། །སྟོབས་ཆུང་ནུས་འགགས་གནོད་བྱ་ལྡོག་པའི་དུས། །དེ་ཚེ་གནོད་བྱེད་རྒྱུན་གྱི་འཕྲེང་བ་ནི། །མ་ནུབ་དེ་ལ་གནོད་བྱ་འགགས་པ་དང༌།

གནོད་བྱེད་སྐྱེས་པ་མཉམ་ཞེས་འགྲེལ་པར་གསུངས། །ཚུལ་འདི་མ་གོ་འཇམ་དབྱངས་དགོངས་དོན་ལས། །གཞན་དུ་འཁྱམས་རྣམས་ལེགས་བཤད་འདིར་རྗེས་ཞུགས། །འགལ་བ་སྒྲོ་རྟགས་གསུངས་པ་སོང་ཚོད་ཀྱིས། །དབང་དུ་བྱས་ཡིན་འབྲེལ་པ་བཞིན་དུ་ནི། །མ་ངེས་འདི་ལ་བེམ་པོའི་ངོ་བོ་དང༌། །བློ་ཡིས་ངོ་བོར་གྱུར་པ་གསུང་ཕྱིར་རོ། །མེ་ཡིས་གྲང་རེག་འགོགས་པ་སྟོབས་ཆེན་པ། །མེད་ཀྱང་མེ་ཙམ་རྟགས་སུ་བཀོད་ཉིད་ཀྱིས། །འགལ་ཟླའི་གྲང་རེག་འགོག་པ་ཡང་དག་རྟགས། །ཕན་ཚུན་སྤངས་པའི་འགལ་ལ་དངོས་འགལ་དང༌། །ཞར་བྱུང་བརྒྱུད་འགལ་གཉིས་སུ་མིང་གི་དབྱེ། །དང་པོ་སྤང་འགལ་ཉིད་དུ་རིགས་གཏེར་དང༌། །རྒྱན་གྱི་འགྲེལ་པར་གསུངས་ཡིན་ཤུགས་དེ་ ༼༢༧༨༽ ལས། །ཕྱི་མ་ཕན་ཚུན་སྤང་འགལ་དངོས་མིན་པར། །གྲུབ་ཏེ་དཔྱོད་ལྡན་གཟུ་བོ་དཔྱད་ན་རྟོགས། །འགལ་ལ་དེ་ལྟར་འགལ་བ་རྣམ་གཉིས་སུ། །དབྱེ་བར་རྣམ་འགྲེལ་རྣམ་ངེས་རིགས་ཐིགས་སོགས། །ཆོས་གྲགས་གཞུང་ན་དངོས་བསྟན་གསལ་བར་བཞུགས། །དེ་ཡང་ཡུལ་གྱི་དབྱེ་བ་ཆོས་མཆོག་དང༌། །ལྷ་དབང་བློ་སོགས་འགྲེལ་བྱེད་ཚད་ལྡན་གྱིས། །ཇི་ལྟར་གསུང་བཞིན་འཇམ་མགོན་ས་སྐྱ་པས། །རིགས་པའི་གཏེར་དུའང་ཇི་བཞིན་གསུངས་པ་ལ། །རིགས་གཏེར་ཉིད་ལ་རྩོད་འདོད་མཁས་པ་འགས། །མ་འབྲེལ་འགལ་བའི་དཔྱད་པ་མང་སྣང་བ། །ཆོས་གྲགས་དགོངས་འགྲེལ་བཅས་དང་འགལ་མིན་ནམ། །ལུགས་གཞན་ཕྱི་རོལ་གྱུར་པ་རང་ཉིད་ཀྱིས། །ནན་གྱིས་སྒྲུབ་འདི་ཅི་འགྱུར་ལེགས་པར་སོམས། །དེ་བས་གཞུང་འདིར་རྟག་ཏུ་གུས་པ་བྱོས། །འགལ་བའི་རྟོགས་ཚུལ་བཤད་ཟིན་ཏོ།། ༈ །།མཚན་མཚོན་གཞི་གསུམ་བཤད་བྱའི་གཞི་བཟུང་ནས། །སྐབས་དོན་ཚད་མའི་མཚན་ཉིད་རིགས་གཞུང་བཞིན། །སྟོན་མཁས་ལེགས་བཤད་ལྷ་ཡིས་རྔ་བོ་ཆེས། །སྲིད་གསུམ་ཁྱབ་མཛད་ས་སྐྱའི་འཇམ་མགོན་རྒྱལ། །གཉིས་པ་ཤེས་བྱེད་ཚད་མའི་རང་བཞིན་ངེས་པར་བྱ་བ་ལ་གཉིས་ཏེ། མཚན་ཉིད་ཀྱི་རྣམ་གཞག་དང༌།

མཚན་གཞི་སོ་ 

༼༢༧༩༽ སོའི་དོན་གཏན་ལ་དབབ་པའོ། །དང་པོ་ལ་གསུམ་སྟེ། སྤྱིར་མཚན་མཚོན་གཞི་གསུམ་གྱི་རང་བཞིན། བྱེ་བྲག་ཏུ་ཚད་མའི་མཚན་ཉིད་ངེས་པར་བྱ་བ། མཚན་ཉིད་ཀྱིས་མཚོན་པའི་དོན་གཏན་ལ་དབབ་པའོ། །དང་པོ་ནི། ཤེས་བྱ་ཀུན་ལ་ཆོས་གསུམ་གྱིས། །ཁྱབ་ཕྱིར་དེ་ཡི་རྣམ་གཞག་བཤད། །ཅེས་གསུངས་པ་ལྟར། ཚད་མའི་མཚན་ཉིད་འཆད་པའི་སྔོན་དུ་ཡང་མཚན་མཚོན་གཞི་གསུམ་གྱི་རྣམ་གཞག་བཤད་པར་བྱ་བ་ཡིན་ཏེ། དངོས་པོ་དངོས་མེད་རྟག་མི་རྟག་དགག་པ་སྒྲུབ་པ་ལ་སོགས་པའི་ཤེས་བྱ་ཕལ་ཆེ་བ་ཀུན་ལ་མཚན་མཚོན་གཞི་གསུམ་གྱིས་ཁྱབ་པའི་ཕྱིར་ཏེ། དངོས་པོ་སོགས་གང་ཡང་རུང་བ་ཞིག་གི་རྣམ་པ་བློ་ཡུལ་དུ་འཆར་བ་ན། གཞན་དང་ཐུན་མོང་མ་ཡིན་པའི་རྣམ་པ་འཆར་བ་ནི་རང་རང་གི་མཚན་ཉིད་ཀྱི་རྣམ་པ་དང༌། དེ་ཉིད་ལ་སྒྲ་བློ་དོན་མཐུན་གྱིས་ཞེན་དུ་རུང་བ་ནི། མཚོན་བྱ་རང་རང་གི་རྣམ་པ་དང༌། མཚོན་པའི་གཞི་དང་བཅས་པར་འཆར་བ་ནི་མཚན་གཞིའི་རྣམ་པ་ཡིན་པའི་ཕྱིར་ཏེ། དེ་ལྟར་མཚམས་སྦྱར་ནས་ཆོས་གསུམ་འདི་འཆད་པ་ལ་དོན་གསུམ་སྟེ། ངོ་བོ་ངོས་བཟུང་བ། སོ་སོའི་མཚན་ཉིད། སོ་སོའི་རྣམ་གཞག་གོ །དང་པོ་ནི། མཚན་ཉིད་ནི་གང་གིས་གོ་བར་བྱེད་པ་དོན་ཆོས་ཏེ་ནོག་ལྐོག་ཤལ་ ༼༢༨༠༽ ལྟ་བུའོ། །མཚོན་བྱ་ནི་གང་གོ་བར་བྱ་བ་བློའི་ཆོས་ཏེ། བ་གླང་གི་ཐ་སྙད་ལྟ་བུའོ། །མཚན་གཞི་ནི། གང་ལ་གོ་བར་བྱ་བའི་རྟེན་གྱི་ཆོས་ཏེ། ནོག་སོགས་འདུས་པའི་དཀར་ཟལ་ལྟ་བུའོ། །མཚན་མཚོན་དེ་དག་ཀྱང་རྣམ་པར་གཞག་འཇོག་གི་རྒྱུ་འབྲས་ཡིན་ཏེ། མཚན་ཉིད་ནི་རྒྱུ་མཚན་ནམ་དོན་ཡིན། མཚོན་བྱ་ནི་དེ་ལ་བརྟེན་ནས་བཏགས་པའི་རྒྱུ་མཚན་ཅན་ནམ་མིང་གིས་ཁྱད་པར་དུ་བྱས་པའི་ཕྱིར། དེ་སྐད་དུ། མཚན་ཉིད་གོ་བྱེད་དོན་གྱི་ཆོས། །མཚོན་བྱ་གོ་བྱ་བློ་ཡི་ཆོས། །མཚན་གཞི་གོ་བྱ་རྟེན་གྱི་ཆོས། །དེ་དག་རྣམ་པར་གཞག་འཇོག་ཡིན། །ཞེས་གསུངས་པའི་ཕྱིར། དེ་ལྟར་བཤད་པའི་མཚན་མཚོན་གཞི་གསུམ་ནི། སོང་ཚོད་ཀྱི་དབང་དུ་བྱས་པ་ཡིན་པས་གསུམ་ཀའང་གཞན་སེལ་ཉིད་ཡིན་ཏེ།

འདིའི་འགྲེལ་པར། གསུམ་པོ་འདི་ཡང་དོན་རང་མཚན་གྱི་ཆ་ནས་མི་འགྱུར་གྱི་གཞན་སེལ་ཉིད་ཡིན་ནོ། །ཞེས་གསུངས་པའི་ཕྱིར། འོ་ན་འདིར་དངོས་བསྟན་གྱི་མཚན་ཉིད་དོན་གྱི་ཆོས་སུ་བཤད་པས་སྒྲོ་མ་བརྟགས་པར་རྫས་ཡོད་དུ་འདོད་དགོས་པ་ཡིན་ནམ་སྙམ་ན། འདིར་མཚན་ཉིད་དོན་ཆོས་སུ་བཤད་པ་དང༌། འོག་ཏུ་ཡང༌། མཚན་མཚོན་གྲངས་མཉམ་ངོ་བོ་གཅིག །རྫས་ཡོད་བཏགས་ཡོད་ཉིད་དུ་ངེས། །ཞེས་མཚན་ཉིད་རྫས་ཡོད་དུ་བཤད་པ་རྣམས་ ༼༢༨༡༽ ཀྱང་སེལ་ངོའི་རྫས་ཡོད་ཙམ་ཡིན་པས་དོན་ལ་གྲུབ་པའི་ཆོས་དང་རྫས་ཡོད་མཚན་ཉིད་པ་མ་ཡིན་ཏེ། སེལ་ངོའི་ལྟོ་ལྡིར་བ་དེ་སེལ་ངོའི་དོན་ཆོས་དང་སེལ་ངོའི་རྫས་ཡིན་ཞིང༌། སེལ་ངོའི་ལྟོ་ལྡིར་བ་སྣང་བའི་སྒྲོ་བཏགས་ཡིན་པའི་ཕྱིར། མཚན་མཚོན་གཉིས་ཀྱི་ནང་ནས་མཚན་ཉིད་ནི། ཐ་སྙད་འདོགས་པའི་གཞིར་གྱུར་པའི་རྒྱུ་མཚན་ཡིན་པས་དོན་ཆོས་ཀྱི་ལྡོག་པ་ནས་བཤད་ལ། སྤྱིར་མཚན་མཚོན་གང་དང་གང་དོན་ལ་གྲུབ་ན་གྲུབ་མཉམ་དང༌། སྒྲོ་བཏགས་ཡིན་ན་ཡིན་མཉམ་ཡིན་ནོ། །པཎ་ཆེན་གྱིས། འདིའི་མཚན་མཚོན་རློམ་ཚོད་དུ་བཞེད་ཅིང༌། རློམ་ཚོད་ཀྱི་མཚོན་བྱ་སྤྱིར་དངོས་པོ་ཡིན་ཀྱང་མིང་ཡིན་པས་བཏགས་ཡོད་དུ་ངེས་པ་ཡིན་ཟེར་བ་མི་འཐད་དེ། རློམ་ཚོད་ཀྱི་མཚོན་བྱ་དངོས་པོ་ཡིན་པ་དང་མིང་དུ་འདོད་པ་འགལ་བའི་ཕྱིར། མིང་ཡིན་ན་སྒྲ་སྤྱི་ཡིན་དགོས་པའི་ཕྱིར། ཡང་རློམ་ཚོད་ཀྱི་མཚོན་བྱ་གྱུར་པའི་དངོས་པོ་ཆོས་ཅན། བཏགས་ཡོད་མ་ཡིན་པར་ཐལ། རང་གི་ངོ་བོ་དངོས་པོར་གྲུབ་པའི་རྫས་ཡོད་པའི་ཕྱིར་ཏེ། ཡུལ་དུས་རང་བཞིན་མ་འདྲེས་པར་གནས་པའི་ཆོས་ཡིན་པའི་ཕྱིར། དེས་ན་འདིའི་དངོས་བསྟན་གྱི་མཚན་མཚོན་གཞི་གསུམ་ཀ་རང་མཚན་གྱི་ཆ་ནས་མི་འཇོག་པར་གཞན་སེལ་དུ་གསུངས་བཞིན་དུ་ཁྱེད་ཀྱི་འདི་གསུམ་ཀ་ ༼༢༨༢༽ དངོས་པོ་ལ་བཞེད་པ་ནི། སྔར་དྲངས་པའི་འགྲེལ་པ་དེ་དང་དངོས་སུ་འགལ་ལོ། །གཉིས་པ་སོ་སོའི་མཚན་ཉིད་ལ། མཚན་ཉིད་ཀྱི་མཚན་ཉིད་བཤད་པ་སོགས་གསུམ།

དང་པོ་ལ། དགག་བཞག་གསལ་བྱ་སྐྱོན་གྱི་རབ་ཏུ་དབྱེ་བ་དང་གསུམ་ལས། དང་པོ་ནི། གངས་པ་ཤེའུ་སོགས་མཚན་ཉིད་རྫས་ཡོད་ཡིན་པས། མཚན་ཉིད་ལ་མཚན་ཉིད་མི་དགོས་ཟེར་བ་དང༌། ཕྱ་པ་ཆེན་པོ་སོགས་མཚན་ཉིད་ཀྱི་དོན་ལ་མཚན་ཉིད་མི་དགོས་ཀྱང༌། ཐ་སྙད་ལ་མཚན་ཉིད་དགོས་ཟེར་བ་དང༌། གཙང་ནག་པ་སོགས་མཚན་ཉིད་ཀྱི་དོན་ལའང་མཚན་ཉིད་དགོས་ཤིང༌། དེ་དང་འདྲ་བར་མཚོན་བྱ་ལ་ཡང་མཚོན་བྱ་དགོས་ཟེར་བའི་འདོད་པ་བརྗོད་པ་རྣམས་ནི། མཚན་ཉིད་རྫས་ཡོད་ལ་མཚན་ཉིད། ཅེས་སོགས་ཀྱིས་བསྟན། དེ་ལྟར་མཚན་ཉིད་ཐུག་མེད་དུ་འདོད་པ་དེ་དག་ནི་མི་འཐད་དེ། རྣམ་འཇོག་གི་རྒྱུ་མཚན་ཉིད་མ་ངེས་པར་རྣམ་གཞག་གི་འབྲས་བུ་མཚོན་བྱ་ངེས་པ་ཡོད་དམ་མེད། ངེས་པ་ཡོད་ན་མཚན་ཉིད་མེད་པར་མཚོན་བྱ་གོ་བར་འགྱུར་བས། མཚན་ཉིད་ལ་དགོས་པ་མེད་པར་འགྱུར་ལ། ཕྱི་མ་ལྟར་ན་མཚན་ཉིད་ཐུག་མེད་ཀྱི་ཕྱི་མཐའ་ངེས་པ་མི་སྲིད་པས། དེའི་འགྲོས་ཡར་རིམ་བཞིན་བརྟག་པས་མཐར་རྩ་བའི་མཚན་ཉིད་ངེས་པ་མི་སྲིད་པར་འགྱུར་བས། མཚན་ ༼༢༨༣༽ ཉིད་ཐུག་མེད་དུ་འདོད་པ་འཇིག་པའི་ཕྱིར། ཞེས་པ་ནི། རྣམ་འཇོག་རྒྱུ་ནི་མ་ངེས་པར། ཞེས་སོགས་ཚིགས་བཅད་ཀྱིས་བསྟན། ཡང་ཁ་ཅིག བ་གླང་གི་ཐ་སྙད་ལ་སྒྲ་བློ་མ་འཁྲུལ་བའི་ཞེན་རུང་ཞིག་མེད་ན། ཤེས་བརྗོད་ཀྱི་ཡུལ་ལས་འདས་པར་འགྱུར་ཞིང༌། ཡོད་ན་དེ་ཉིད་ཐ་སྙད་གཉིས་པ་ཡིན་པས། བ་གླང་གི་ཐ་སྙད་དེ་ཐ་སྙད་གཉིས་པའི་མཚན་ཉིད་དང༌། ཐ་སྙད་གཉིས་པ་དེ་ཐ་སྙད་གསུམ་པའི་མཚན་ཉིད་ཡིན་པ་སོགས་ཐ་སྙད་སྔ་མ་སྔ་མ་ཕྱི་མ་ཕྱི་མའི་མཚན་ཉིད་ཡིན་ཟེར་བའི་འདོད་པ་བརྗོད་པ་ནི། ཐ་སྙད་ལ་ཡང་ཞེན་རུང་ཞིག་ཅེས་སོགས་ཚིགས་བཅད་ཀྱིས་བསྟན། དེ་འགོག་པ་ནི། དེ་ལྟར་ན་ཤིང་གི་མཚན་ཉིད་ཀྱང་ཐུག་མེད་དུ་འགྱུར་བར་ཐལ། ཤིང་གི་མཚན་ཉིད་དུ་འདོད་པའི་ཡལ་ག་དང་ལོ་འདབ་དང་ལྡན་པ་ལ་ཡང་ཡལ་ག་ལོ་འདབ་གཉིས་པ་མེད་ན་དེ་ཤིང་མ་ཡིན་པར་འགྱུར་ཞིང༌། ཡོད་ན་དེ་ལ་ཡང་ཡལ་ག་ལོ་འདབ་སོགས་ཐུག་མེད་དུ་དགོས་པར་འགྱུར་བའི་ཕྱིར་རོ། །ཞེས་པ་ནི།

དེ་ལྟ་ཡིན་ན་ཞེས་སོགས་ཀྱིས་བསྟན། རང་ལུགས་ནི། ཡལ་ག་དང་ལོ་མ་དང་ལྡན་པ་ལས་མཚོན་བྱ་ཤིང་གི་ཐ་སྙད་དང༌། ནོག་ལྐོག་ཤལ་དང་ལྡན་པ་ལས་མཚོན་བྱ་བ་གླང་གི་ཐ་སྙད་ནི། ཤིང་དང་བ་གླང་སོགས་ཀྱི་བརྡ་དང༌། ཡལ་ ༼༢༨༤༽ ག་ལོ་མ་དང་ལྡན་པ་དང༌། ནོག་སོགས་འདུས་པ་སོགས་ཀྱི་དོན་འབྲེལ་བར་ནམ་རྟོགས་པ་དེའི་ཚེ་ན་ཐ་སྙད་འགྲུབ་པ་ཡིན་ཏེ། བརྡ་དོན་འབྲེལ་པར་ནམ་རྟོགས་པ། །དེ་ཡི་ཚེ་ན་ཐ་སྙད་འགྲུབ། ཅེས་གསུངས་པའི་ཕྱིར། དེ་ཡང་རྒོལ་བ་མཁས་པས་གཏན་ཚིགས་དང་མཚན་ཉིད་ཀྱི་དོན་མཐོང་བ་ཙམ་གྱིས་བརྡ་དོན་འབྲེལ་པར་རྟོགས་པས་དེ་ཡི་ཚེ་ན་ཐ་སྙད་འགྲུབ་ལ། རྒོལ་བ་བླུན་པོ་ལ་འོག་ནས་འབྱུང་བའི་ཐ་སྙད་སྒྲུབ་ཀྱི་རྟགས་སྦྱོར་དང༌། མཚན་ཉིད་ཀྱི་སྦྱོར་བ་རྣམས་བཀོད་པས། བརྡ་དོན་འབྲེལ་པར་རྟོགས་པ་ན་ཐ་སྙད་འགྲུབ། ཤིན་ཏུ་བླུན་པོ་ལ་དེ་དག་གི་སྟེང་དུ་ཚུལ་གསུམ་སོ་སོའི་ངོ་བོ་དང༌། ནོག་ལྐོག་ཤལ་གྱི་དོན། གཉའ་བར་ཤ་འཕུངས་པ་དང༌། མགྲིན་པར་པགས་པ་འཕྱང་བ་ལ་སོགས་པ་བཤད་ནས་བརྡ་དོན་སྦྱོར་དགོས་པ་སྲིད་དོ། །འདིའི་དངོས་བསྟན་གྱི་རྒོལ་བ་ལ་ཀུན་མཁྱེན་གཡག་པ་དང༌། པཎ་ཆེན་གྱིས། རྒོལ་བ་བླུན་པོ་ཁོ་ན་ལ་བཤད་ཀྱང༌། རྗེ་བཙུན་མུས་རབ་འབྱམས་པས་མཁས་བླུན་གཉིས་ཀ་ལ་སྦྱར་ནས་བཤད་ལ། དེ་ཉིད་བདག་ཉིད་ཆེན་པོའི་དགོངས་པར་ཡང་སོང་སྟེ། འདིའི་དངོས་བསྟན་གྱི་ཐ་སྙད་འགྲུབ་པ་དེ་ལ། གཏན་ཚིགས་དང་མཚན་ཉིད་ཀྱི་དོན་མཐོང་བ་ཙམ་གྱིས་རྟགས་བཀོད་པ་ལ། མ་ལྟོས་པར་འབྲེལ་པ་དྲན་ནས་ཐ་ ༼༢༨༥༽ སྙད་འགྲུབ་པ་དང༌། ཚུལ་གསུམ་ཚང་བ་དང༌། དངོས་འགལ་གཅོད་པའི་དོན་ལྡོག་རྟགས་སུ་བཀོད་པའི་ཐ་སྙད་འགྲུབ་ཀྱི་རྟགས་སྦྱོར་བཀོད་པ་ལ་བརྟེན་ནས་བརྡ་དོན་གྱི་འབྲེལ་པ་རྟོགས་པ་ན་ཐ་སྙད་འགྲུབ་པ་དང་གཉིས་སུ་འཆད་རིགས་པའི་ཕྱིར་ཏེ། འདིའི་འགྲེལ་པར། མཁས་པས་གཏན་ཚིགས་དང་མཚན་ཉིད་ཀྱི་དོན་མཐོང་བ་ཙམ་གྱིས་ཐ་སྙད་འགྲུབ་ལ། བླུན་པོ་ལ་དེ་དག་གི་མཚན་ཉིད་རྟགས་སུ་བཀོད་པའི་ཐ་སྙད་སྒྲུབ་ཀྱིས་འགྲུབ་ཅིང༌།

ཞེས་གསུངས་པའི་ཕྱིར། འདི་ནི་འོག་ཏུ་ཡང༌། མཚན་གཞི་དང་ནི་མཚོན་བྱ་ཡི། །འབྲེལ་པ་མཁས་པས་མཐོང་བས་དྲན། །རྨོངས་པ་ལ་ནི་བརྡ་དྲན་པའི། །ཐ་སྙད་སྒྲུབ་ཀྱི་རྗེས་དཔག་དགོས། །ཞེས་གསུངས་པ་དང་དགོངས་དོན་གནད་གཅིག་པས་གཞུང་འོག་མར་ཚིག་ཟིན་ལ་བསྟན་པའི་མཁས་བླུན་གཉིས་ཀ་ཡང་ཚིག་རྐང་འདི་གཉིས་ཀྱི་རྒོལ་བར་འདུས་པ་ཡིན་ཏེ། གཞུང་གི་བབས་སྒྲིགས་པས་རྟོགས་ནུས་སོ། །འོ་ན་རྒོལ་བ་བླུན་པོ་ལ་འགོད་རྒྱུའི་ཐ་སྙད་སྒྲུབ་ཀྱི་སྦྱོར་བ་རྣམས་ཇི་ལྟ་བུ་ཞེ་ན། རྟགས་དང་མཚན་ཉིད་གཉིས་ཀ་ལ། །སྤྱི་དང་བྱེ་བྲག་གཉིས་གཉིས་ཡོད། །གཉིས་ཀའང་སྦྱོར་བ་གསུམ་པར་ཐུག །བཞི་པ་ཕན་ཆད་དགོས་ནུས་མེད། །ཅེས་གསུངས་ ༼༢༨༦༽ པ་ལྟར། རྟགས་ཀྱི་སྦྱོར་བ་ལ་སྤྱིའི་སྦྱོར་བ་དང༌། བྱེ་བྲག་གི་སྦྱོར་བ་གཉིས། མཚན་ཉིད་ཀྱི་སྦྱོར་བ་ལ་ཡང༌། བྱེ་བྲག་གི་སྦྱོར་བ་དང༌། སྤྱིའི་སྦྱོར་བ་གཉིས། རྟགས་དང་མཚན་ཉིད་ཀྱི་སྦྱོར་བ་གཉིས་ཀའང་སྦྱོར་བ་གསུམ་པར་མཐར་ཐུག་ཅིང༌། སྦྱོར་བ་བཞི་པ་དང་ལྔ་པ་སོགས་ཀྱི་དགོས་ནུས་མེད་ལ། དེ་ལྟར་ན་རྟགས་ལ་སྤྱི་སྦྱོར་སྦྱོར་བ་དང་པོ་དང༌། བྱེ་བྲག་གི་སྦྱོར་བ་སྦྱོར་བ་གཉིས་པར་བྱས་པས། རྟགས་ལ་བརྡ་དྲན་གྱི་སྦྱོར་བ་གཉིས་པོ་གྲངས་གཅིག་ཏུ་བསྡུས་ནས་རྟགས་ཀྱི་སྦྱོར་བ་གསུམ་པ་འབྱུང༌། དེ་བཞིན་དུ་མཚན་ཉིད་ལ་ཡང་རིགས་འགྲེ་བས་ངོ་བོའི་སྒོ་ནས་རྟགས་ལ་གསུམ་དང་མཚན་ཉིད་ལ་གསུམ་སྟེ། འདིར་བསྟན་སྦྱོར་བ་དྲུག་ཏུ་ངེས་པ་ནི། གཉིས་ཀའང་སྦྱོར་བ་གསུམ་པར་ཐུག་ཅེས་པའི་དོན་འཁྲུལ་པ་མེད་པའོ། །གཞན་དུ་ན་གཞུང་འདིའི་དོན་བསྐལ་པར་འབད་ཀྱང་མི་རྟགས་སོ། །སྦྱོར་བ་དེ་འགོད་པའི་ཚུལ་ནི། སྔར་དུ་ལྡན་གྱི་ལ་ལ་ཆོས་ཅན། མེ་ཡོད་སྟེ། དུ་བ་ཡོད་པའི་ཕྱིར། ཞེས་དུ་བ་གཏན་ཚིགས་སུ་བཀོད་པ་ན་འགོད་ཡུལ་གྱི་རྒོལ་བ་དེ་དབང་རྣོན་མཁས་པ་ཡིན་ན། གཏན་ཚིགས་དུ་བའི་དོན་མཐོང་བ་ཙམ་གྱིས་རྟགས་ཆོས་ཀྱི་འབྲེལ་པ་ངེས་ཏེ།

ལ་ལ་མེ་ཡོད་ཀྱི་ཐ་སྙད་རྟོགས་ ༼༢༨༧༽ པས་ཐ་སྙད་སྒྲུབ་ཀྱི་རང་རྒྱུད་ཀྱི་སྦྱོར་བ་འདི་དག་འགོད་མི་དགོས་པར་སྔར་བཤད་པ་ལྟར་ཡིན་ལ། འགོད་ཡུལ་གྱི་རྒོལ་བ་དེ་བླུན་པོ་ཡིན་ན། གཏན་ཚིགས་ཀྱི་རྗེས་སུ་སླར་ཐ་སྙད་སྒྲུབ་ཀྱི་རྟགས་སྦྱོར་གྱི་ངག་འདི་དག་བཀོད་པར་བྱ་སྟེ། གཏན་ཚིགས་བཀོད་པ་ལ་བརྟེན་ནས། དུ་བ་གཏན་ཚིགས་ཡིན་པ་ལ་རྒྱུ་མཚན་ཅི་ཡོད་སྙམ་སྟེ། རྒྱུ་མཚན་ཅིའི་ཕྱིར་དུ་བ་གཏན་ཚིགས་ཡིན་ཞེས་འདྲི་བ་ལ། གང་ཚུལ་གསུམ་ཚང་བའི་གཏན་ཚིགས་ཡིན་ན་རྟགས་ཡང་དག་ཡིན་པས་ཁྱབ། དཔེར་ན་བྱས་པ་བཞིན་དུ་བ་ཡང་ཚུལ་གསུམ་ཚང་བའི་གཏན་ཚིགས་ཡིན་ནོ། །ཞེས་པའི་སྦྱོར་བ་བཀོད། སྤྱི་སྦྱོར་དེ་བཀོད་པས་ཚུལ་གསུམ་ཚང་བ་ཡིན་ན། གཏན་ཚིགས་ཡང་དག་ཡིན་པས་ཁྱབ་པའི་རྒྱུ་མཚན་གང་ཞེ་ན། གང་ཚུལ་གསུམ་ཚང་བ་ལ་རྟགས་ཡང་དག་གི་བརྡ་སྦྱར་ཏེ། དཔེར་ན་ཡལ་ག་ལོ་མ་དང་ལྡན་པ་ལ་ཤིང་གི་བརྡ་སྦྱར་བ་བཞིན། ཞེས་པའི་སྤྱིའི་བརྡ་དྲན་གྱི་སྦྱོར་བ་བཀོད། དེ་དག་བཀོད་པས། དུ་བ་སྤྱིར་ཚུལ་གསུམ་ཚང་བའི་གཏན་ཚིགས་སུ་ངེས་ཀྱང༌། བྱེ་བྲག་དུ་ལྡན་ལ་ལ་མེ་ཡོད་པར་སྒྲུབ་པའི་ཚུལ་གསུམ་པའི་གཏན་ཚིགས་ཡིན་པ་ལ་ངེས་པ་མ་སྐྱེས་པར་ཤེས་ ༼༢༨༨༽ འདོད་ཐེ་ཚོམ་དང་ལྡན་ནས་སླར་ཡང་འདྲི་བ་ན། གང་དུ་ལྡན་ལ་ལ་མེ་ཡོད་པར་སྒྲུབ་པའི་ཚུལ་གསུམ་ཚང་བའི་གཏན་ཚིགས་ཡིན་ན། དེ་སྐོར་གྱི་རྟགས་ཡང་དག་ཡིན་པས་ཁྱབ། དཔེར་ན་བྱས་པ་སྒྲ་མི་རྟག་པར་སྒྲུབ་པའི་ཚུལ་གསུམ་ངེས་པའི་གཏན་ཚིགས་ཡིན་པ་བཞིན། དུ་བ་ཡང་དུ་ལྡན་ལ་ལ་མེ་ཡོད་པར་སྒྲུབ་པའི་ཚུལ་གསུམ་ཚང་བའི་གཏན་ཚིགས་ཡིན་ནོ་ཞེས་པའི་བྱེ་བྲག་གི་སྦྱོར་བ་བཀོད། དེ་བཀོད་པས། དེ་སྐོར་གྱི་ཚུལ་གསུམ་ཚང་བའི་གཏན་ཚིགས་ལ་དེ་སྐོར་གྱི་རྟགས་ཡང་དག་གིས་ཁྱབ་པའི་རྒྱུ་མཚན་ཅི་ཡིན་འདྲི་བ་ལ། གང་དུ་ལྡན་ལ་ལ་མེ་ཡོད་པར་སྒྲུབ་པའི་ཚུལ་གསུམ་ཚང་བའི་གཏན་ཚིག་ལ་དེ་སྐོར་གྱི་རྟགས་ཡང་དག་གི་བརྡ་སྦྱར་ཏེ།

དཔེར་ན་ཡལ་ག་ལོ་མ་དང་ལྡན་པ་ལ་ཤིང་གི་བརྡ་སྦྱར་བ་བཞིན་ཞེས་པའི་བྱེ་བྲག་གི་བརྡ་དྲན་གྱི་སྦྱོར་བ་བཀོད། དེ་ལྟར་དེ་དག་རིམ་ཅན་དུ་བཀོད་པས་དུ་ལྡན་ལའི་སྟེང་དུ་སེལ་ངོར་རྟགས་ཆོས་ཀྱི་འབྲེལ་པ་རྟོགས་ནས། ལ་ལ་མེ་ཡོད་ཀྱི་ཐ་སྙད་རྟོགས་པར་འགྱུར་ལ། ཤིན་ཏུ་བླུན་པོ་ལ་ད་དུང་ཚུལ་གསུམ་སོ་སོའི་ངོ་བོ་བཤད་ནས་ཀྱང་བརྡ་དོན་གྱི་འབྲེལ་པ་ཤེས་པར་བྱེད། ཚུལ་གསུམ་སོ་སོའི་བར་དུ་བཤད་ནས་ཀྱང་བརྡ་དོན་གྱི་འབྲེལ་བ་མ་གོ་བ་ནི་ཐ་སྙད་སྒྲུབ་ཀྱི་ཡུལ་མ་ཡིན་ ༼༢༨༩༽ པས་རེ་ཞིག་བཞག་པ་ལས་འོས་མེད་དོ། །དེ་ལྟར་སྦྱོར་བ་དེ་དག་འགོད་པའི་གོ་རིམ་སྔ་ཕྱིའི་དབང་དུ་བྱས་ན། སྤྱིའི་བརྡ་དྲན་གྱི་སྦྱོར་བ་གཉིས་པ་དང༌། བྱེ་བྲག་གི་སྦྱོར་བ་སྦྱོར་བ་གསུམ་པ་དང༌། བྱེ་བྲག་གི་བརྡ་དྲན་གྱི་སྦྱོར་བ་སྦྱོར་བ་བཞི་པར་བྱུང་ཡང༌། ངོ་བོའི་སྒོ་ནས་སྦྱོར་བའི་གཙོ་བོ་སྤྱི་བྱེ་བྲག་གི་སྦྱོར་བ་གཉིས་སོ་སོར་གྲངས་བཟུང༌། བརྡ་དྲན་སྔ་ཕྱི་གཉིས་ཞར་བྱུང་གི་སྦྱོར་བ་ཡིན་པས་གྲངས་གཅིག་ཏུ་བྱས་ཏེ། གྲངས་ཀྱི་སྒོ་ནས་སྦྱོར་བ་གསུམ་ཡིན་པར་འཆད་དགོས་ཤིང༌། འགོད་པའི་གོ་རིམ་གྱིས་སྒོ་ནས་རིམ་བཞིན་སྦྱོར་བ་དང་པོ་དང༌། གཉིས་པ་དང༌། གསུམ་པ་དང༌། བཞི་པར་བཞག་པར་བྱའོ། །འདིར་པཎ་ཆེན་གྱིས་རྟགས་ཀྱི་སྤྱི་སྦྱོར་དང་བྱེ་བྲག་གི་སྦྱོར་བ་གཉིས་ཀ་ལ་གསུམ་གསུམ་སྟེ་དྲུག་ཏུ་མཛད་ནས་ལ་མེ་ལྡན་དུ་སྒྲུབ་པ་ལ་དུ་བ་ཡོད་པ་རྟགས་སུ་བཀོད་པ་ལྟ་བུ་ནི་སྦྱོར་བ་དང་པོའོ། །དུ་བ་གཏན་ཚིགས་སུ་སྒྲུབ་པ་ལ་ཚུགས་གསུམ་ཚང་བ་རྟགས་སུ་བཀོད་པ་ལྟ་བུ་ནི་གཉིས་པའོ། །གང་ཚུལ་གསུམ་ཚང་བ་ལ་གཏན་ཚིགས་ཡང་དག་གི་བརྡ་སྦྱར་ཏེ། དཔེར་ན་ཡལ་ག་དང་ལྡན་པ་ལ་ཤིང་གི་བརྡ་སྦྱར་བ་བཞིན། ཞེས་པ་ནི་གསུམ་པ་སྟེ། བྱེ་བྲག་གི་སྦྱོར་བ་ལ་ཡང་དེ་བཞིན་ནོ། །ཞེས་གསུངས་པ་ནི་ ༼༢༩༠༽ མི་འཐད་དེ། ལ་མེ་ལྡན་དུ་སྒྲུབ་པ་ལ་དུ་བ་ཡོད་པ་རྟགས་སུ་བཀོད་པ་ནི།

འདིའི་དངོས་སྟན་གྱི་སྦྱོར་བའི་ནང་ཚན་མ་ཡིན་པའི་ཕྱིར་ཏེ། སྔར་ལ་མེ་ལྡན་དུ་སྒྲུབ་པ་ལ་དུ་བ་ཡོད་པའམ། སྒྲ་མི་རྟག་པར་སྒྲུབ་པ་ལ་བྱས་པ་ལྟ་བུ་རྟོགས་སུ་བཀོད་ཟིན་པའི་རྒོལ་བ་བླུན་པོ་ཞིག་ལ་སླར་འདིའི་དངོས་བསྟན་གྱི་ཐ་སྙད་སྒྲུབ་ཀྱི་རྟགས་སྦྱོར་འདི་དག་འགོད་དགོས་པ་ཡིན་པའི་ཕྱིར་ཏེ། ཚིགས་བཅད་འདིའི་སྔ་འགྲེལ་དུ་འོ་ན་བླུན་པོ་ལ་ཐ་སྙད་ཇི་ལྟར་སྒྲུབ་སྙམ་ན་ཞེས་དང༌། འདིའི་དངོས་བསྟན་གྱི་ཐ་སྙད་སྒྲུབ་ཀྱི་རྟགས་སྦྱོར་ལ་འགྲེལ་པར་དུ་བ་གཏན་ཚིགས་ཡིན་ཏེ། ཅི་ཕྱིར་ཞེས་དྲིས་པ་ལ། སྤྱིར་གཏན་ཚིགས་ཙམ་དུ་སྒྲུབ་པ་དང༌། བྱེ་བྲག་ཏུ་སྦྱོར་བ་འདིར་གཏོགས་ཀྱི་ཐ་སྙད་སྒྲུབ་གཉིས་ལས། དང་པོ་ནི། ཚུལ་གསུམ་ཚང་བ་དེ་གཏན་ཚིགས་ཡིན་ཏེ། བྱས་པ་བཞིན་དུ། དུ་བ་ཡང་ཚུལ་གསུམ་ཚང་ངོ་ཞེས་འགོད་དོ། །ཞེས་སོགས་གསུངས་པའི་ཕྱིར། ཁྱེད་ལྟར་ལ་ལ་མེ་སྒྲུབ་པ་ལ་དུ་བ་ཡོད་པ་རྟགས་སུ་བཀོད་པ་འདི་སྦྱོར་བ་དང་པོ་ཡིན་ན། འགྲེལ་པར། དང་པོ་ནི། ཚུལ་གསུམ་ཚང་བ་དེ་གཏན་ཚིགས་ཡིན་ཏེ། ཞེས་སོགས་འབྱུང་མི་རིགས་པར་དུ་བ་ཡོད་པ་དེ་མེ་ཡོད་པ་ཡིན་ཏེ། ཞེས་སོགས་འབྱུང་རིགས་པར་ཐལ། ཁྱེད་ཀྱི་རྟགས་ཀྱི་སྤྱི་སྦྱོར་དང་པོ་དེ་ངོས་བཟུང་བའི་ཕྱིར་རོ། ། 

༼༢༩༡༽ སྤྱིར་འདིར་བསྟན་གྱི་སྦྱོར་བ་ལ་རང་རྒྱུད་ཀྱི་ངག་ཏུ་བཀོད་པའི་སྦྱོར་བ་ཞིག་དགོས་པས། ལ་མེ་ལྡན་དུ་སྒྲུབ་པ་ལ་དུ་བ་ཡོད་པ་རྟགས་སུ་བཀོད་པ་ལྟ་བུས་མི་ཆོག་སྟེ། དེ་ལྟ་བུ་ནི་རྟགས་སུ་བཀོད་པ་ཙམ་ལས་འདིར་བསྟན་སྦྱོར་ངག་མ་ཡིན་པའི་ཕྱིར། མ་གྲུབ་ན། གཏན་ཚིགས་དང་སྒྲུབ་ངག་ལ་ཁྱད་པར་མེད་པར་འགྱུར་རོ། །དེ་བཞིན་དུ་མཚན་ཉིད་ཀྱི་སྦྱོར་བ་རྣམས་འགོད་ཚུལ་ནི། སྔར་ནོག་སོགས་འདུས་པའི་དཀར་ཟལ་ཆོས་ཅན། མཚོན་བྱ་བ་གླང་གི་ཐ་སྙད་བྱར་རུང་སྟེ། མཚན་ཉིད་ནོག་ལྐོག་ཤལ་དང་ལྡན་པའི་ཕྱིར། ཞེས་ནོག་ལྐོག་ཤལ་འདུས་པ་མཚན་ཉིད་དུ་བཀོད་པ་ན། རྒོལ་བ་མཁས་པས་མཚན་ཉིད་ཀྱི་དོན་མཐོང་བ་ཙམ་གྱིས་འབྲེལ་པ་ངེས་ཏེ། མཚན་གཞིའི་སྟེང་དུ་མཚོན་བྱ་བ་གླང་གི་ཐ་སྙད་རྟོགས་པས། ཐ་སྙད་བསྒྲུབ་ཀྱི་མཚན་ཉིད་ཀྱི་སྦྱོར་བ་འདི་དག་མི་དགོས་ལ། བླུན་པོ་ལ་དེ་ལྟར་དུ་བཀོད་ཀྱང་མཚན་ཉིད་ནོག་ལྐོག་ཤལ་དང་ལྡན་པའི་རྟགས་ལས་མཚན་གཞི་དཀར་ཟལ་གྱི་སྟེང་དུ། མཚོན་བྱ་བ་གླང་གི་ཐ་སྙད་མི་རྟོགས་པས་ནོག་ལྐོག་ཤལ་འདུས་པ་མཚན་ཉིད་ཡིན་པ་ལ་ཤེས་འདོད་ཐེ་ཚོམ་གྱི་སྒོ་ནས་དེའི་རྒྱུ་མཚན་ཅིའི་ཕྱིར་ཞེས་འདྲི་བ་ལ། གང་དངོས་འགལ་གཅོད་པའི་དོན་ལྡོག་གྲུབ་པ་ཡིན་ན། མཚན་ཉིད་ཡིན་ ༼༢༩༢༽ པས་ཁྱབ། དཔེར་ན་ལྟོ་ལྡིར་ཞབས་ཞུམ་བཞིན། ནོག་ལྐོག་ཤལ་འདུས་པ་ཡང་དངོས་འགལ་གཅོད་པའི་དོན་ལྡོག་གྲུབ་པ་ཡིན་ནོ་ཞེས་པའི་མཚན་ཉིད་ཀྱི་སྤྱི་སྦྱོར་བཀོད། དེ་བཀོད་ནས་དངོས་འགལ་གཅོད་པའི་དོན་ལྡོག་གྲུབ་པ་ལ་མཚན་ཉིད་ཀྱི་བརྡ་སྦྱར་ཏེ། དཔེར་ན་ཡལ་ག་ལོ་མ་དང་ལྡན་པ་ལ་ཤིང་གི་བརྡའ་སྦྱར་བ་བཞིན་ཞེས་པའི་སྤྱིའི་བརྡ་དྲན་གྱི་སྦྱོར་བ་བཀོད། དེ་བཞིན་དུ་མཚན་ཉིད་ཀྱི་བྱེ་བྲག་གི་སྦྱོར་བ་དང༌། དེའི་བརྡ་དྲན་གྱི་སྦྱོར་བ་གཉིས་ཀྱང་རིགས་འགྲེ་ཞིང༌། ཤིན་ཏུ་བླུན་པོ་ལ་ད་དུང་ནོག་ལྐོག་ཤལ་གྱི་དོན་གཉའ་བར་ཤ་སྤུངས་པ་ལ་སོགས་པ་གཞིབ་པར་བཤད་ནས་ཀྱང༌།

བརྡ་དོན་གྱི་འབྲེལ་པ་ངེས་པར་བྱས་ཏེ། མཚན་གཞིའི་སྟེང་དུ་མཚོན་བྱའི་ཐ་སྙད་རྟོགས་པའི་རྗེས་དཔག་བསྐྱེད་པར་བྱེད་པ་ཡིན་ཏེ། རྣམ་འགྲེལ་ལས། ཡུལ་ཡོད་ན་ཡང་རྨོངས་པས་འདིར། །གཞན་དག་རྗེས་སུ་མི་བརྗོད་པ། །གྲུབ་པ་དང་ནི་ཆོས་མཐུན་ལས། །བརྡ་དྲན་བྱེད་པ་འབའ་ཞིག་གོ །ཞེས་དང༌། འདིར་ཡང༌། རྨོངས་པ་ལ་ནི་བརྡ་དྲན་པའི། །ཐ་སྙད་སྒྲུབ་ཀྱི་རྗེས་དཔག་དགོས། །ཞེས་གསུངས་པའི་ཕྱིར། དེ་ལྟར་བཀོད་པའི་བརྡ་དྲན་གྱི་སྦྱོར་བ་གཉིས་པོ་མཚན་ཉིད་ཀྱི་སྦྱོར་བ་མ་ཡིན་ཏེ། མཚན་ཉིད་ཀྱི་སྦྱོར་བ་མཚན་ཉིད་པ་ནི་སྤྱི་སྦྱོར་དང༌། བྱེ་བྲག་ ༼༢༩༣༽ གི་སྦྱོར་བ་གཉིས་སུ་ངེས་པའི་ཕྱིར་ཏེ། རྩ་བར། གསུམ་པོ་དེ་ལ་སྤྱི་དང་ནི། །སྦྱོར་བ་འདིར་གཏོགས་གཉིས་གཉིས་དྲུག །ཅེས་མཚན་མཚོན་གཞི་གསུམ་ཀ་ལ་སྦྱོར་བ་གཉིས་གཉིས་སུ་ངེས་པར་གསུངས་པའི་ཕྱིར། དེས་མཚོན་ནས་རྟགས་ཀྱི་བརྡ་དྲན་གྱི་སྦྱོར་བ་ཡང་རྟགས་སྦྱོར་མཚན་ཉིད་པ་མ་ཡིན་ཏེ། རྟགས་སྦྱོར་ཡིན་ན། སྒྲུབ་ངག་ཡིན་དགོས་པའི་ཕྱིར་ཏེ། རྟགས་ཚིག་ཡིན་ན་སྒྲུབ་ངག་ཡིན་དགོས་པའི་ཕྱིར། གཞན་དུ་ན། རྟགས་དང་མཚན་ཉིད་གཉིས་ཀ་ལ། །སྤྱི་དང་བྱེ་བྲག་གཉིས་གཉིས་ཡོད། །ཅེས་འཆད་མི་རིགས་པར་ཐལ། རྟགས་ལ་བརྡ་དྲན་གྱི་སྦྱོར་བ་དེ་རྟགས་ཀྱི་སྤྱི་སྦྱོར་དང༌། བྱེ་བྲག་གི་སྦྱོར་བ་གང་རུང་མ་ཡིན་པར་གྱུར་པའི་རྟགས་སྦྱོར་ཡིན་པའི་ཕྱིར། གལ་ཏེ་སྤྱི་ལ་བརྡ་དྲན་གྱི་སྦྱོར་བ་སྤྱི་སྦྱོར་དང༌། བྱེ་བྲག་ལ་བརྡ་དྲན་གྱི་སྦྱོར་བ་བྱེ་བྲག་གི་སྦྱོར་བ་ཉིད་ཡིན་པས་རྟགས་མ་གྲུབ་བོ་ཞེ་ན་ཡང་མི་འཐད་དེ། སྤྱི་དང་བྱེ་བྲག་གཉིས་གཉིས་ཡོད། །ཅེས་པ་འདི་ལས་ལོགས་སུ། གཉིས་ཀའང་སྦྱོར་བ་གསུམ་པར་ཐུག །ཅེས་པས་བརྡ་དྲན་གྱི་སྦྱོར་བ་འཆད་མི་རིགས་པར་ཐལ། རྟགས་སྤྱི་དང་བྱེ་བྲག་ལ། བརྡ་དྲན་གྱི་སྦྱོར་བ་ཡིན་ན། སྤྱི་དང་བྱེ་བྲག་གཉིས་གཉིས་ཡོད་ཅེས་པའི་དངོས་ ༼༢༩༤༽ བསྟན་གྱི་སྦྱོར་བ་ཡིན་པས་ཁྱབ།

མཚན་ཉིད་སྤྱི་དང་བྱེ་བྲག་ལ་བརྡ་དྲན་གྱི་སྦྱོར་བ་ཡིན་ན་ཡང༌། སྤྱི་དང་བྱེ་བྲག་གཉིས་གཉིས་ཡོད་ཅེས་པའི་དངོས་བསྟན་གྱི་སྦྱོར་བ་ཡིན་པས་ཁྱབ་པའི་ཕྱིར། གཏན་ཚིགས་དང་པོ་གྲུབ་ཏེ། རྟགས་ཀྱི་བརྡ་དྲན་གྱི་སྦྱོར་བ་ཡིན་ན། རྟགས་ཀྱི་སྤྱི་སྦྱོར་དང་བྱེ་བྲག་གི་སྦྱོར་བ་གཉིས་པོ་གང་རུང་ཡིན་དགོས་པའི་ཕྱིར། རྟགས་ཕྱི་མའང་འགྲེ། དེ་ལྟར་བཤད་པའི་རྟགས་སྦྱོར་ལ་འཕྲོས་ནས། བོད་སྔ་རབས་ཁ་ཅིག གལ་ཏེ་ཚུལ་གསུམ་ཚང་བ་ལ་ཚུལ་གསུམ་ཚང་བ་གཉིས་པ་མེད་ན་ཚུལ་གསུམ་ཚང་བ་དང་པོ་རྟགས་ཡང་དག་མ་ཡིན་པར་འགྱུར་ལ། ཡོད་ན་གཉིས་པ་དེ་ཉིད་ལ་ཚང་ཚུལ་གསུམ་ཚང་བ་དང༌། གསུམ་པ་དེ་ཉིད་ལ་ཡང་ཚུལ་གསུམ་ཚང་བ་ཡོད་དགོས་པ་སོགས། ཚུལ་གསུམ་ཚང་བ་ཐུག་མེད་དུ་འགྱུར་བ་ཁྱེད་ཀྱང་འདོད་དགོས་ཟེར་ལོ། །དེའི་ལན་ནི་དུ་བ་རྟགས་ཡང་དག་ཏུ་སྒྲུབ་པ་ལ་ཚུལ་གསུམ་ཚང་བ་རྟགས་སུ་བཀོད་པའི་ཚེ། དུ་བ་མཚན་གཞིར་བཞག་ནས། རྟགས་སུ་བཟུང་བྱའི་ངོ་བོ་གཞན་ཞིག་རྩི་ན། ཚུལ་གསུམ་ཚང་བ་ལ་ཡང་ཚུལ་གསུམ་ཚང་བ་གཞན་ཞིག་དགོས་པ་སོགས། ཚུལ་གསུམ་ཚང་བ་ཐུག་མེད་དུ་འགྱུར་བ་ཁྱེད་བདེན་ཡང༌། ཁོ་བོ་ཅག་དེ་ལྟར་བཀོད་ ༼༢༩༥༽ པའི་ཚེ་ན། རྟགས་སུ་བཟུང་བྱ་ཚུལ་གསུམ་ཚང་བའི་གཏན་ཚིགས་ཀྱི་ངོ་བོ་དེ་ཤེས་འདོད་ཆོས་ཅན་དུ་བ་ཁོ་ན་དང༌། ངོ་བོ་དབྱེར་མེད་པའི་ཆོས་སུ་འདོད་པ་མ་གཏོགས། དུ་བའི་སྟེང་དུ་ཚུལ་གསུམ་གཞན་གཉིས་པ་དང་གསུམ་པ་ལ་སོགས་པ་མི་འདོད་པའི་ཕྱིར་ན་ཐུག་མེད་དུ་འགྱུར་བའི་སྐྱོན་མེད་དེ། རྩ་བར། ཚུལ་གསུམ་ཚུལ་གསུམ་མེད་ན་རྟགས། །མི་འགྱུར་ཡོད་ན་ཐུག་མེད་ལོ། །ཚུལ་གསུམ་དུ་བ་ཁོ་ནའི་ཆོས། །དབྱེར་མེད་ཡིན་གྱིས་ཆོས་གཞན་མེད། །འདི་ཡིས་མཚན་ཉིད་ཐུག་མེད་དུ། །ཐལ་བའི་སྐྱོན་ཡང་བསལ་བ་ཡིན། །ཞེས་དང༌། འགྲེལ་པར། ནོག་ལྐོག་ཤལ་མཚན་གཞིར་བཞག་ནས་དངོས་འགལ་གཅོད་པའི་དོན་ལྡོག་གྲུབ་པ་གཞན་ཞིག་རྩི་ན་ཐུག་མེད་དུ་འགྱུར་ཡང༌།

ནོག་ལྐོག་ཤལ་ཉིད་དངོས་འགལ་གཅོད་པའི་དོན་ལྡོག་ཏུ་སྒྲུབ་པས་སྐྱོན་མེད་དོ། །ཞེས་གསུངས་པ་ལྟར་རོ། །འདི་ལ་དྭོགས་པ་འདི་ལྟར་འབྱུང་སྟེ། ཚུལ་གསུམ་དུ་བ་ཁོ་ནའི་ཆོས་སོགས་རྐང་པ་གཉིས་ཀྱི་དོན་སྔར་བཤད་པ་དེ་ལྟར་ན་བྱས་པས་སྒྲ་མི་རྟག་པར་སྒྲུབ་པ་ལྟ་བུ་ལ་དཔེ་མཚོན་ན། བྱས་པ་སྒྲ་ནི་ཁོ་ནའི་ཆོས། །དབྱེར་མེད་ཡིན་གྱི་ཆོས་གཞན་མེད། །ཅེས་པ་དང༌། དུ་བ་ལ་ཉིད་ཁོ་ནའི་ཆོས། །དབྱེར་མེད་ཡིན་གྱིས་ཆོས་གཞན་མེད། ། ༼༢༩༦༽ ཅེས་པའང་རིགས་འགྲེ་བས་སྒྲ་མི་རྟག་སྒྲུབ་ལ་བྱས་པ་དང༌། ལ་མེ་ལྡན་དུ་སྒྲུབ་པ་ལ་དུ་བ་རྟགས་སུ་བཀོད་པའི་ཚེ། བྱས་པ་དང་དུ་བ་མཐུན་དཔེ་བུམ་པ་དང་ཚང་བང་ལ་རྗེས་འགྲོ་མེད་པར་འགྱུར་ཏེ། རང་རང་གི་ཤེས་འདོད་ཆོས་ཅན་སྒྲ་དང༌། དུ་ལྡན་གྱི་ལ་ཁོ་ན་དང་ངོ་བོ་དབྱེར་མེད་པའི་ཆོས་ཡིན་པའི་ཕྱིར། ཞེ་ན་དཀའ་བའི་གནས་སུ་སྣང་མོད། རང་གི་བསམ་ཚོད། རྩ་ཚིག་གི་དགོངས་པ་ནི། སྒྲ་མི་རྟག་སྒྲུབ་ལ་བྱས་པ་རྟགས་སུ་བཀོད་པ་ལྟ་བུའི་ཚེ་སྒྲའི་སྟེང་གི་སྒྲ་བྱས་མི་རྟག་པ་གསུམ་པོ་དེ་ངོ་བོ་དབྱེར་མེད་ཀྱི་རྫས་གཅིག་ཡིན་པས། ཚུལ་དེ་ལ་དགོངས་ནས། བྱས་པ་སྒྲ་ནི་ཁོ་ནའི་ཆོས། །ཞེས་སོགས་ཀྱང་རིགས་བསྒྲེར་རུང་ལ། འགྲེལ་པར་ཁོ་བོ་ཅག་དུ་བ་ཉིད་བློས་ཚུལ་གསུམ་དུ་བཟུང་བ་མ་གཏོགས། དུ་བའི་སྟེང་དུ་ཚུལ་གསུམ་གཉིས་པ་དང་གསུམ་པ་ལ་སོགས་པ་མི་འདོད་པས་སྐྱོན་ག་ལ་ཡོད་ཅེས་དང༌། ནོག་ལྐོག་ཤལ་མཚན་གཞིར་བཞག་ནས་ཅེས་སོགས་སྔར་དྲངས་པ་དེ་ལྟར་ན། ཤེས་འདོད་ཆོས་ཅན་གྱི་དུ་བ་ཉིད་དུ་བ་རྟགས་ཡང་དག་ཏུ་འཛིན་པའི་རྟོག་བློས་ཚུལ་གསུམ་ཚང་བར་བཟུང་བ་མ་གཏོགས། ཆོས་ཅན་དུ་བའི་སྟེང་དུ་ཚུལ་གསུམ་ཚང་བ་གཞན་གཉིས་པ་དང་གསུམ་པ་ལ་སོགས་པ་མི་འདོད་ཅེས་པར་ ༼༢༩༧༽ གསལ་བས་སྔར་བཀོད་པའི་དྭོགས་པ་དེ་མི་འཇུག་གོ །དེང་སང་ཁ་ཅིག་གཞུང་སྔ་ཕྱིའི་འགྲེལ་པ་དང་སྐབས་དོན་གང་ཡིན་མི་རྟོག་པར། ཚུལ་གསུམ་དུ་བ་ཁོ་ནའི་ཆོས། །སོགས་ཀྱིས་ཚུལ་གསུམ་ངོ་བོ་གཅིག་པ་དང༌།

ཚུལ་གསུམ་རྟགས་ཡང་དག་གི་མཚན་ཉིད་དུ་བསྟན་ཟེར་བ་སོགས་མང་དུ་འབྱུང་ཀྱང་ཕྱོགས་སུ་མ་ཕྱིན་ཏེ། འདིའི་ཚུལ་གསུམ་ནི། རྟགས་ཀྱི་སྤྱི་སྦྱོར་ལ་འཕྲོས་ནས་དུ་བ་རྟགས་ཡང་དག་ཏུ་སྒྲུབ་པ་ལ་ཚུལ་གསུམ་ཚང་བ་རྟགས་སུ་བཀོད་པའི་ཚུལ་གསུམ་ཚང་བ་དེ་ལ། ཚུལ་གསུམ་ཚང་བ་གཞན་གཉིས་པ་སོགས་མི་དགོས་པར་སྟོན་པའི་མཐའ་ཆོད་པའི་སྐབས་ཀྱི་ཚུལ་གསུམ་ཚང་བ་དེ་ཡིན་གྱིས། སྦྱོར་བདེ་སྐོར་གྱི་ཚུལ་གསུམ་སོ་སོ་ལ་དགོངས་པ་མ་ཡིན་པའི་ཕྱིར། དེ་ཡན་གྱི་མཚན་ཉིད་ལ་མཚན་ཉིད་མི་དགོས་པར་འདོད་པའི་ལོག་རྟོག་བཀག་ནས། དེའི་མཚན་ཉིད་འཇོག་པར་བྱེད་པ་ལ། ལོ་ཙཱ་བ་ཆེན་པོས་མཚོན་བྱ་རྣམ་འཇོག་གི་རྒྱུ་མཚན་ཉིད་ཀྱི་མཚན་ཉིད་ཡིན་གསུངས། ཕྱ་པ་དང་གཙང་ནག་པ་རྫས་ཡོད་ཆོས་གསུམ་ཚང་བའམ། མཚོན་བྱའི་དོན་ལྡོག་གཞི་ལ་གྲུབ་པ་མཚན་ཉིད་ཀྱི་མཚན་ཉིད་ཡིན་གསུངས་པ་རྣམས་ནི་མཚན་ཉིད་ངེས་པ་མཚོན་བྱ་ངེས་པ་ལ་ལྟོས་དགོས་པར་ཐལ་བའི་སྐྱོན་ཡོད་པའི་ཕྱིར་མི་ ༼༢༩༨༽ འཐད་ལ། དེས་ན་གཉིས་པ་རང་གི་ལུགས་ནི་དངོས་འགལ་གཅོད་པའི་དོན་ལྡོག་གྲུབ་པ་དེ་མཚན་ཉིད་ཀྱི་མཚན་ཉིད་ཡིན་ཏེ། དངོས་འགལ་གཅོད་པའི་དོན་ལྡོག་ཡིན། །ཞེས་གསུངས་པའི་ཕྱིར། དེ་ཡང་དངོས་འགལ་གཅོད་པ་ནི། རང་མཚན་ཉིད་དུ་འཇོག་པའི་མཚོན་བྱ་དེའི་དངོས་འགལ་མཚོན་བྱ་དེ་མ་ཡིན་པ་རྣམ་པར་གཅད་ནས། ཡོངས་གཅོད་དེར་སྒྲུབ་པ་ཡིན་ལ། དོན་ལྡོག་གྲུབ་པ་ཞེས་པས་ནི་མཚོན་བྱ་དང་མཚན་གཞིའི་ལྡོག་པ་གཉིས་ཀྱང་གཅད་ནས་སྐབས་དོན་གྱི་མཚོན་བྱ་ཉིད་ཀྱི་དོན་ལྡོག་ཏུ་གྲུབ་པ་སྟོན་པར་བྱེད་པ་ཡིན་ནོ། །དཔེར་མཚོན་ན། དངོས་པོ་ལ་ལྟོས་ནས་དེ་མིན་རྣམ་པར་གཅོད་པའི་དོན་ལྡོག་གྲུབ་པ་དེ་དངོས་པོའི་མཚན་ཉིད་ཀྱི་མཚན་ཉིད་ཡིན་ནོ། །གསུམ་པ་བསལ་བྱ་སྐྱོན་ཅན་གྱི་དབྱེ་བ་ནི། མཚན་ཉིད་དེ་ཡི་སྐྱོན་བསྡུ་ན། །གསུམ་ཞེས་བྱང་ཕྱོགས་པ་རྣམས་འདོད། །ཅེས་པ་ལྟར། བོད་ཀྱི་རྟོག་གེ་པ་ཕལ་ཆེར་མཚན་ཉིད་ཀྱི་སྐྱོན་ལ།

རང་ལྡོག་རྫས་སུ་མ་གྲུབ་པ་དང༌། དོན་ལྡོག་གཞན་དུ་འགྱུར་བ་དང༌། མཚན་གཞི་ལ་མཚན་ཉིད་མི་གནས་པ་དང་གསུམ་དུ་བྱས་ནས། དང་པོ་ནི། མཚན་ཉིད་མ་ཡིན་པ་མཚན་ཉིད་དུ་བཀོད་པ་ལ་བྱེད། གཉིས་པ་ལ། མི་སྲིད་པ་མ་ཁྱབ་པ་ཁྱབ་ཆེས་པ་ཁྱབ་མཉམ་པའི་དོན་ལྡོག་གཞན་འགྱུར་དང་བཞི། ༼༢༩༩༽ གསུམ་པ་མཚན་གཞི་ལ་མི་གནས་པ་ལ། འགལ་ནས་མི་གནས་པ། ལྡོག་པ་ཐ་དད་མེད་ནས་མི་གནས་པ། དོན་ལྡོག་ཐ་དད་མེད་ནས་མི་གནས་པ། །མཚན་གཞིའི་ཕྱོགས་གཅིག་ལ་མ་ཁྱབ་ནས་མི་གནས་པ་དང་བཞིར་འདོད་པ་དེ་དག་ནི་བོད་ཀྱིས་རང་དགར་བཏགས་པ་ལས་མཚན་ཉིད་ཀྱི་སྐྱོན་དུ་མི་འཐད་དེ། ཕྱོགས་གླང་ཆོས་གྲགས་གཉིས་ཀྱི་གཞུང་ལས་དེ་དག་མཚན་ཉིད་ཀྱི་སྐྱོན་དུ་གསུངས་པ་མེད་པའི་ཕྱིར། དེ་སྐད་དུ། འདི་དག་སྐྱོན་དུ་འཐད་ན་ནི། །མཁས་པའི་གཙུག་རྒྱན་ཅིས་མི་བཞེད། །ཅེས་དང༌། འགྲེལ་པར། དེས་ན་ཆོས་ཀྱི་གྲགས་པའི་རྣམ་གཞག་བདེ་བ་བོར་ནས་རང་ཉིད་ཀྱིས་མི་དགོས་པ་བློས་བཏགས་ནས་སྦྱོར་བ་འདི་ནི་འཁྲུལ་པར་འགྱུར་ལ། ཅུང་ཟད་མ་འཁྲུལ་དུ་ཟིན་ཡང་མཁས་པ་རྣམས་ལ་མ་གྲགས་པས་མི་བདེ་སྟེ། ཀླ་ཀློའི་སྐད་ཀྱིས་སྒྲ་འཆད་པ་བཞིན་ནོ། །ཞེས་གསུངས་པ་ཡིན་ནོ། །ཀུན་ལས་བཏུས་དང་སྡེ་བདུན་དུ་གསུངས་པའི་མཚན་ཉིད་སྤྱིའི་སྐྱོན་ནི། མ་ཁྱབ་ཁྱབ་ཆེས་མི་སྲིད་པའི་སྐྱོན་གསུམ་པོ་འདི་ཡིན་ཏེ། རྗོད་བྱེད་སྒྲའི་སྒོ་ནས་སྐྱོན་གཅོད་དགོས་པའི་རྣམ་གཅོད་དང༌། མཚན་ཉིད་དོན་གྱི་སྒོ་ནས་སྐྱོན་གཅོད་དགོས་པའི་རྣམ་གཅོད་ཀུན་མ་ཁྱབ་པའི་སྐྱོན་སོགས་རྣམ་པར་ ༼༣༠༠༽ གཅོད་པ་གསུམ་པོ་འདི་ལས་གཞན་དུ་ཡོད་པ་མ་ཡིན་པའི་ཕྱིར་ཏེ། རྣམ་འགྲེལ་ལས། ཆོས་ཀྱི་ཚིག་ཕྲད་ཐ་དད་པར། །ཅེས་སོགས་ཀྱིས་རྗོད་བྱེད་སྒྲའི་རྣམ་གཅོད་གསུམ་བསྟན། བདག་ཉིད་ཚིག་ཕྲད་ངོ་བོའི་སྒྲ། །མ་བསལ་བ་དང་བཅས་པ་རྣམས། །ལྡོག་པ་སེལ་བར་བྱེད་པ་ཡིན། །ཞེས་གསུངས་པས། ཁྱབ་ཆེས་པ་གཅོད་པའི་མཚན་ཉིད་དོན་གྱི་གཞན་ལྡན་རྣམ་གཅོད་བསྟན།

འདོད་སྒྲས་མ་ཁྱབ་སེལ་བར་བྱེད། །ཅེས་པས། མ་ཁྱབ་པའི་སྐྱོན་གཅོད་པའི་མཚན་ཉིད་དོན་གྱི་མི་ལྡན་རྣམ་གཅོད་བསྟན། སྒྲུབ་བྱར་ཁས་བླང་ཕྱོགས་མཚན་ཉིད། དེ་རྣམས་ལ་ནི་ཕྱོགས་ཉིད་མེད། །བསལ་བ་གནོད་དང་ལྷག་མ་ལ། །མཚན་ཉིད་འཇུག་པ་མེད་ཕྱིར་རོ། །ཞེས་པས། མི་སྲིད་པའི་སྐྱོན་གཅོད་པའི་མཚན་ཉིད་དོན་གྱི་མི་སྲིད་རྣམ་གཅོད་བསྟན་པའི་ཕྱིར། གཉིས་པ་མཚོན་བྱའི་མཚན་ཉིད་ལ། དགག་བཞག་སྤང་གསུམ་ལས། དང་པོ་ནི། བོད་བསྡུས་པ་ཁ་ཅིག དངོས་པོ་གཞིར་བཅས་ཀྱི་མཚན་མཚོན་དོན་ལ་རྫས་གཅིག་ཡིན་ཟེར་བ་མི་འཐད་དེ། འོ་ན་བུམ་པ་ཞེས་པའི་མཚོན་བྱའི་ཐ་སྙད་དེ་མིང་གི་ཁྱད་པར་དུ་བྱས་སམ་མ་བྱས། མ་བྱས་ན་མཚོན་བྱར་མི་རུང་ལ། བྱས་ན་མཚན་ཉིད་ལྟོ་ལྡིར་བ་མཐོང་བའི་དབང་ཤེས་ཆོས་ཅན། རྟོག་བཅས་སུ་ཐལ། ༼༣༠༡༽ མིང་གི་ཁྱད་པར་དུ་བྱས་པའི་མཚོན་བྱ་བུམ་པ་དང་རྫས་གཅིག་ཏུ་འགྱུར་བའི་ལྟོ་ལྡིར་བ་འཛིན་པའི་བློ་ཡིན་པའི་ཕྱིར། ཁྱབ་ཏེ། སྤྱི་ཡུལ་གྱི་གཙོ་བོར་བྱེད་པའི་ཤེས་པ་ཡིན་ན། རྟོག་པ་ཡིན་པས་ཁྱབ་པ་གང་ཞིག མིང་ཡིན་ན་སྒྲ་སྤྱི་ཡིན་པས་ཁྱབ་པའི་ཕྱིར། འདི་ནི་རྩ་བར། མཚོན་བྱ་མིང་གིས་ཁྱད་པར་དུ། །བྱས་ཕྱིར་མཚན་ཉིད་མཐོང་བ་ཡི། །དབང་ཤེས་རྟོག་བཅས་ཉིད་འགྱུར་ཞིང༌། ཞེས་པའི་དོན་ནོ། །གཉིས་པ་རང་ལུགས་ནི། རྒྱུ་མཚན་ཅན་གྱི་སྒྲ་ཤེས་གྲུབ་པ་མཚོན་བྱའི་མཚན་ཉིད་ཡིན་ཏེ། རྒྱུ་མཚན་ཅན་གྱི་སྒྲ་ཤེས་ནི། །མཚོན་བྱ་ཉིད་ཡིན་ཞེས་གསུངས་པའི་ཕྱིར། དེ་ཡང་རྒྱུ་མཚན་ནི་དོན་ལྡོག་དང༌། ཅན་ནི་དེ་དང་ལྡན་པས་དེ་རྒྱུ་མཚན་དུ་བྱས་པ་ཅན་གྱི་ཞེས་པའི་དོན་དང༌། སྒྲ་ཤེས་གྲུབ་པ་ནི་ལྟོ་ལྡིར་བ་རྒྱུ་མཚན་དུ་བྱས་ནས་བཏགས་པའི་བུམ་པ་ཞེས་པའི་སྒྲ་སྤྱི་རང་ཉིད་སྣང་ཡུལ་གྱི་གཙོ་བོར་བྱེད་པའི་རྟོག་པའི་སེལ་ངོ་ན་གྲུབ་པའི་དོན་ཆོས་ཅན། དེ་ཡང་རྒྱུ་མཚན་ཅན་གྱི་སྒྲ་ཞེས་པས་མཚན་ཉིད་ལ་བརྟེན་ནས་བཏགས་པའི་མིང་མཚོན་བྱ་ཡུལ་དུ་བསྟན་ཞེས་པས་མིང་སྣང་ཡུལ་དུ་བྱེད་པའི་རྟོག་པ་བསྟན།

གྲུབ་ཞེས་པས་ཡུལ་དེ་ཡུལ་ཅན་དེའི་སེལ་ངོ་ན་གྲུབ་པར་བསྟན་ཏོ། །དེ་སྐད་དུ། རྩ་བར། དོན་ལ་ལྟོས་ ༼༣༠༢༽ པའི་མིང་ཡིན་པས། །བཏགས་ཡོད་ཉིད་ཡིན་དངོས་པོ་ལ། །མ་གྲུབ་ཕྱིར་ན་སྒྲོ་བཏགས་ཡིན། །ཞེས་དང༌། དེའི་འགྲེལ་པར། དེས་ན་རིགས་ཀྱི་སྒྲ་མཚན་ཉིད་ལ་ལྟོས་པ་རྒྱུ་མཚན་ཅན་གྱི་མིང་གི་སྤྱི་དེ་མཚོན་བྱ་ཡིན་ནོ། །བློས་ཞེན་རུང་གི་ཆོས་དེ་བློ་ཡུལ་དུ་འགྲོ་བ་མཚན་ཉིད་ལ་ལྟོས་པས་བཏགས་ཡོད་ཡིན་ན། དོན་ལ་མ་གྲུབ་པས་བློའི་ཆོས་སྒྲོ་བཏགས་པ་ཡིན་ཏེ། ཞེས་གསུངས་པ་ཡིན་ནོ། །འདི་དག་གི་དོན་ནི་སྔར་བཤད་པ་ལྟར་སེལ་ངོའི་མཚོན་བྱ་སྒྲ་སྤྱི་ཡིན་པ་ལ་དགོངས་པ་ཡིན་ཏེ། རྒྱུ་མཚན་ཅན་གྱི་སྒྲ་ཤེས་གྲུབ་པ་སེལ་ངོའི་མཚོན་བྱའི་མཚན་ཉིད་ཡིན་པའི་ཕྱིར། དེ་བཞིན་དུ། ལྟོ་ལྡིར་བ་ལ་དམིགས་ནས་བུམ་པའི་བརྡ་སྦྱར་བའི་མིང་དང༌། ཡལ་ག་ལོ་མ་དང་ལྡན་པ་ལ་དམིགས་ནས་ཤིང་གི་བརྡ་སྦྱར་བའི་མིང་གི་སྤྱི་སེལ་ངོའི་མཚོན་བྱའི་མཚན་གཞི་ཡིན་ཏེ། དེའི་གཞི་རྒྱུ་མཚན་ཉིད་ལ་བརྡའ་སྦྱར་བའོ་ཞེས་དང༌། འགྲེལ་པར་དེའི་མཚན་གཞི་ནི་དོན་ལྡོག་ལ་བརྡ་སྦྱར་བའོ་ཞེས་དང༌། མཁས་པ་འཇུག་སྒོ་ལས། ཡལ་ག་དང་ནོག་ལ་སོགས་པའི་མཚན་ཉིད་ལ་དམིགས་ནས་བརྡ་བཏགས་པ་ནི་རིགས་ཀྱི་སྒྲའོ། །དཔེར་ན་ཤིང་དང་བ་གླང་ལ་སོགས་པ་ལྟ་བུའོ། །ཞེས་གསུངས་པའི་ཕྱིར། ཀུན་མཁྱེན་ཆེན་པོས། མིང་གི་ཡུལ་ཅན་གྱི་སྒྲ་རྟོག་གང་ལ་གྲུབ་པའི་ 

༼༣༠༣༽ གཞི་རང་མཚན་དང་སྒྲ་དོན་སོ་སོར་མ་ཕྱེ་བའི་བུམ་པ་ལྟ་བུའོ། །ཞེས་གསུངས་པའི་དོན་ནི། བུམ་པ་རང་མཚན་རྐྱང་པ་ཡང་འདིའི་དངོས་བསྟན་གྱི་མཚོན་བྱ་མ་ཡིན། བུམ་པའི་སྒྲ་སྤྱི་རྐྱང་པ་ཡང་འདིའི་དངོས་བསྟན་གྱི་མཚོན་བྱ་མ་ཡིན་པར། བུམ་པའི་སྒྲ་སྤྱི་ལ་བུམ་པར་རློམ་ཚོད་ཀྱི་བུམ་པ་དེ་འདིའི་དངོས་བསྟན་གྱི་མཚོན་བྱའི་མཚན་གཞི་ཡིན་པར་བཞེད་པ་ཡིན་ཏེ། རང་འགྲེལ་ལས་ཀྱང༌། དེས་ན་སྒྲ་རང་གི་མཚན་ཉིད་དང༌། སྒྲ་སྤྱི་ཙམ་དང༌། མིང་དངོས་སུ་བཏགས་པ་ཙམ་མཚོན་བྱ་མ་ཡིན་ཏེ། ཞེས་དང༌། རྒྱུ་མཚན་ཅན་གྱི་མིང་གི་སྤྱི་དེ་མཚོན་བྱ་ཡིན་ནོ། །ཞེས་གསུངས་པའི་ཕྱིར། གསུམ་པ་རྩོད་སྤོང་ནི། མཚན་ཉིད་རྟགས་སུ་བཀོད་ནས་མཚོན་བྱ་སྒྲུབ་པའི་རྟགས་རྣམས་རང་བཞིན་གྱི་རྟགས་ཡང་དག་མ་ཡིན་པར་ཐལ། མཚན་ཉིད་དོན་ལ་གྲུབ་པས་དངོས་པོ་དང༌། མཚོན་བྱ་དེ་ལ་བརྟེན་ནས་བཏགས་པའི་སྒྲོ་བཏགས་ཡིན་པས་ཕན་ཚུན་སྤངས་པའི་ཆོས་གཉིས་རྫས་གཅིག་ཏུ་མི་རུང་བའི་ཕྱིར། ཞེ་ན། མཚན་མཚོན་རྫས་གཅིག་མ་ཡིན་ཀྱང་གྲགས་པའི་རྗེས་དཔག་གི་རྟེན་དུ་གྱུར་པའི་རྟགས་ཡང་དག་དང་མི་འགལ་ཏེ། མཚོན་བྱ་སྒྲ་སྤྱི་དང༌། མཚན་ཉིད་དོན་སྤྱི་གཉིས་རྟོག་པ་འཁྲུལ་པས་གཅིག་ཏུ་བཟུང་བ་དེ། ཐ་དད་ལ་ཐ་དད་འཛིན་ ༼༣༠༤༽ པའི་སེལ་འཇུག་ཕྱིན་ཅི་མ་ལོག་པའི་བློས་ལྡོག་པ་ཐ་དད་དུ་ཕྱེ་སྟེ། ངོ་བོ་གཅིག་ཏུ་སྒྲུབ་པ་ལ་ཐ་སྙད་འབའ་ཞིག་སྒྲུབ་ཀྱི་རང་བཞིན་གྱི་རྟགས་སུ་བརྡ་སྦྱོར་བ་ནི། ཀུན་ཏུ་ཐ་སྙད་པའི་ཚད་མའི་འཇུག་ཡུལ་སྒྲུབ་པ་ལ་མི་བསླུ་བའི་ཕྱིར་རོ། །འདི་ནི། རྩ་བར། མཚན་མཚོན་རྫས་གཅིག་མ་ཡིན་ན། །རང་བཞིན་རྟགས་སུ་མི་འཐད་ལོ། །སྒྲ་ཡི་དོན་ལ་གཅིག་ཉིད་དུ། །འཁྲུལ་པས་ཐ་སྙད་སྦྱོར་བ་ནི། །འཇིག་རྟེན་དོན་ལ་མི་བསླུའི་ཕྱིར། །གྲགས་པའི་རྗེས་དཔག་ག་ལ་འགལ། །ཞེས་གསུངས་པའི་དོན་ནོ། །དཔེར་མཚོན་ན་ནོག་སོགས་འདུས་པའི་དཀར་ཟལ་ཆོས་ཅན། བ་གླང་ཡིན་ཏེ།

ནོག་ལྐོག་ཤལ་དང་ལྡན་པའི་ཕྱིར། །ཞེས་པའི་རྟགས་སུ་བཀོད་པ་རྣམས་སོང་ཚོད་ལ་རྟགས་ཆོས་གཉིས་རང་བཞིན་གཅིག་ཏུ་མ་གྲུབ་ཀྱང༌། བཀོད་ཚོད་ཀྱི་རྟགས་ཆོས་རང་བཞིན་གཅིག་ཏུ་གྲུབ་པས། རང་བཞིན་གྱི་རྟགས་ཡང་དག་གི་རྣམ་བཞག་བྱས་པ་ཡིན་ཏེ། མཚན་མཚོན་རང་བཞིན་འབྲེལ་པ་ཡིན། །ཞེས་གསུངས་པ་ལྟར་རོ། །སོང་ཚོད་ཀྱི་མཚན་ཉིད་ཀྱང་མཚོན་བྱ་ལ་ལྟོས་ནས་རྫས་ཡོད་དང་དོན་ཆོས་ལྟར་སྣང་ཡང༌། དེ་དང་དེ་མཚན་ཉིད་པ་མ་ཡིན་ཏེ། གཞན་སེལ་ཡིན་པའི་ཕྱིར། གསུམ་པ་མཚན་གཞི་ནི། མཚན་ཉིད་ ༼༣༠༥༽ བརྟེན་པ་མཚན་གཞི་ཡིན། །མཚན་ཉིད་པ་དང་བཏགས་པ་གཉིས། །ཞེས་པ་ལྟར། མཚན་ཉིད་ཀྱི་རྟེན་བྱེད་པ་མཚན་གཞིའི་མཚན་ཉིད། དེ་ལ་དབྱེ་ན། མཚན་གཞི་མཚན་ཉིད་པ་དང༌། མཚན་གཞི་བཏགས་པ་བ་གཉིས། དང་པོ་ནི། བ་ལང་གི་མཚན་གཞིར་དཀར་ཟལ་བཟུང་བ་ལྟ་བུའོ། །གཉིས་པ་ནི་བ་ལང་མཚན་གཞི་རྟ་ལྟ་བུའོ། །གསུམ་པ་ཆོས་གསུམ་སོ་སོའི་རྣམ་གཞག་ལ་གསུམ་སྟེ། རང་ལྡོག་ངོས་བཟུང་བ། ཇི་ལྟར་འབྲེལ་བའི་ཚུལ། མཚན་ཉིད་དང་འབྲེལ་ནས་སོ་སོར་མཚོན་པའི་རྣམ་གཞག་གོ །དང་པོ་ནི། བོད་ཁ་ཅིག མཚན་མཚོན་གཞི་གསུམ་གྱི་རང་ལྡོག་སྣང་བའི་སྒྲུབ་པ་ཁོ་ན་ཡིན་ཏེ། རང་གི་རྣམ་པ་རང་དབང་དུ་འཆར་ནས་ངེས་སུ་རུང་བའི་ཕྱིར་ཟེར་བ་མི་འཐད་སྟེ། དེ་ལྟ་ན་ཆོས་གསུམ་པོ་ཆོས་ཅན། རྟོག་མེད་ཤེས་པའི་ཡུལ་དུ་ཐལ། །རང་གི་རྣམ་པ་རང་དབང་དུ་འཆར་བའི་ཕྱིར། འདོད་མི་ནུས་ཏེ། ཁྱོད་ཡུལ་དུ་བྱེད་པའི་ཡུལ་ཅན་གྱི་སྒྲ་དང་རྟོག་པ་ཐམས་ཅད་སེལ་འཇུག་ཏུ་གསུངས་པའི་ཕྱིར། དེས་ན་སྣང་བའི་ལྡོག་པ་རང་མཚན་གང་ཡིན་པའི་ཆ་ནི། སོང་ཚོད་ཀྱི་ཆོས་གསུམ་མ་ཡིན་ཏེ། རང་འཛིན་རྟོག་མེད་ཤེས་པའི་ཡུལ་གྱི་གཙོ་བོ་དང༌། སོང་ཚོད་ཀྱི་ཆོས་གསུམ་ནི་སྒྲ་རྟོག་གི་དངོས་ཡུལ་ཡིན་པའི་ཕྱིར། གཞན་ ༼༣༠༦༽ སེལ་དུ་གྱུར་པའི་ཆོས་གསུམ་གྱི་རང་ལྡོག་ལ་སྣང་བའི་སྒྲུབ་པ་མེད་ཀྱང༌། སེལ་བའི་དགག་སྒྲུབ་གཉིས་ཀ་ཡོད་སྟེ།

ཆོས་གསུམ་གྱི་རང་ལྡོག་སེལ་ངོའི་དངོས་པོ་རྣམས་ནི་མ་ཡིན་དགག་ཡིན་པས་སྒྲུབ་པ་དང༌། སེལ་ངོའི་དངོས་མེད་ཀྱི་ཆ་རྣམས་ནི་མེད་དགག་ཡིན་པའི་ཕྱིར། དེ་སྐད་དུ། དེས་ན་སྣང་བའི་ལྡོག་པ་ནི། །ཆོས་གསུམ་ཉིད་མིན་སེལ་བ་ཡིན། །ཆོས་གསུམ་གྱི་རང་ལྡོག་ལ། །སྒྲུབ་དང་དགག་པ་གཉིས་ཀ་ཡོད། །ཅེས་དང༌། འགྲེལ་པར། ཆོས་གསུམ་ཀའང་གཞན་སེལ་གྱི་ཆ་ནས་དངོས་པོའི་ཆ་སྒྲུབ་ན་མ་ཡིན་དགག་དང༌། དངོས་མེད་ཀྱི་ཆ་སྒྲུབ་ན་མེད་དགག་ཡིན་ནོ། །ཞེས་གསུངས་པ་ཡིན་ནོ། །པཎ་ཆེན་གྱིས། འཆད་པའི་ཚེ་ན་སྣང་བའི་ལྡོག་པ་ནི་ཆོས་གསུམ་ཉིད་མ་ཡིན་ཏེ། ཞེས་གསུངས་པ་ནི་ཐལ་ཆེས་ཏེ། རང་མཚན་དུ་གྱུར་པའི་ཆོས་གསུམ་མེད་པར་ཐལ་བའི་སྐྱོན་ཡོད་པའི་ཕྱིར། དོན་བྱེད་ནུས་པ་མཚན་ཉིད་ལ། དངོས་པོ་མཚོན་བྱ་དང༌། བུམ་པ་མཚན་གཞིར་བཞག་པའི་ཆོས་གསུམ་གྱི་རྣམ་གཞག་མེད་པར་ཐལ་བའི་སྐྱོན་འབྱུང་བའི་ཕྱིར་རོ། །གཉིས་པ་ཇི་ལྟར་འབྲེལ་པའི་ཚུལ་ནི། མཚན་མཚོན་རང་བཞིན་འབྲེལ་པ་ཡིན། །མཚན་གཞི་ཕལ་ཆེར་གནས་སྐབས་འབྲེལ། །ཞེས་པ་ལྟར། ༼༣༠༧༽ སེལ་ངོའི་དོན་བྱེད་ནུས་པ་དང༌། སེལ་ངོའི་དངོས་པོ་ལྟ་བུ་རང་བཞིན་འབྲེལ་པ་ཡིན་ཞེས་བྱ་སྟེ། དོན་བྱེད་ནུས་པ་ལ་དངོས་པོའི་བརྡ་སྦྱར་ཕྱིན་ཆད། དོན་བྱེད་ནུས་པ་མཐོང་བ་ན་འདི་ནི་དངོས་པོའོ་ཞེས་རང་བཞིན་གཅིག་ཏུ་འཛིན་པའི་ཕྱིར། དེ་སྐད་དུ། སྒྲ་ཡི་དོན་ལ་གཅིག་ཉིད་དུ། །འཁྲུལ་པས། ཞེས་དང༌། དེའི་འགྲེལ་པར། མཚན་ཉིད་ནོག་ལྐོག་ཤལ་གྱི་རྣམ་པ་དང༌། བ་གླང་གི་མཚོན་བྱ་གཉིས་རྟོག་པ་འཁྲུལ་པས་གཅིག་ཏུ་བཟུང་བ་དེ། ཞེས་གསུངས་པ་ཡིན་ནོ། །མཚན་མཚོན་གཉིས་དང་མཚན་གཞི་ཕལ་ཆེར་གནས་སྐབས་འབྲེལ་པ་ཡིན་ཏེ། དཀར་ཟལ་མཐོང་བ་ན་དེ་ལ་ནོག་ལྐོག་ཤལ་དང་བ་གླང་གི་བློ་སྐྱེ་བ་སོགས་མཚན་ཉིད་བྱེ་བྲག་པ་ཀུན་ལ་རིགས་འགྲེ་བས་སོ། །ཡང་དངོས་པོ་མཚན་གཞིར་བྱས་ནས་མི་རྟག་པར་མཚོན་པ་ལ་སྐད་ཅིག་མ་བཀོད་པ་ལྟ་བུ་ལ་རང་བཞིན་འབྲེལ་པའང་ཡོད་དེ།

སེལ་ངོའི་དངོས་པོ་དང་སེལ་ངོའི་མི་རྟག་པ་ལ་བདག་གཅིག་གི་འབྲེལ་པ་གྲུབ་ཅིང༌། སེལ་ངོའི་དངོས་པོ་དང་སེལ་ངོའི་སྐད་ཅིག་མ་ལ་བདག་གཅིག་གི་འབྲེལ་པ་གྲུབ་པའི་ཕྱིར། པཎ་ཆེན་གྱིས་གནས་སྐབས་འབྲེལ་པའང་མཚན་མཚོན་གྱི་དབང་དུ་མཛད་པ་ནི་ཐུགས་གཞིག་ ༼༣༠༨༽ འཆུག་པ་སྟེ། མཚན་མཚོན་ལ་རང་བཞིན་འབྲེལ་པ་ལས་གནས་སྐབས་འབྲེལ་པ་མ་བཤད་པའི་ཕྱིར་དང༌། གནས་སྐབས་འབྲེལ་པ་ནི། མཚན་གཞི་དང་མཚོན་བྱ་གཉིས་ལའམ། ཡང་ན་མཚན་གཞི་དང་མཚན་ཉིད་གཉིས་ལ་འབྲེལ་པ་དེ་རྩི་བ་ཡིན་པའི་ཕྱིར་རོ། །རང་བཞིན་འབྲེལ་པ་དེ་ངེས་བྱེད་ཀྱི་ཚད་མ་ནི། མཚན་ཉིད་དོན་སྤྱི་དང༌། མཚོན་བྱ་སྒྲ་སྤྱི་གཉིས་གཅིག་ཏུ་འཁྲུལ་ནས་གཅིག་ཏུ་འཛིན་པའི་རྟོག་པ་ཉམས་སུ་མྱོང་བའི་རང་རིག་མངོན་སུམ་གྱིས་རང་བཞིན་གྱི་འབྲེལ་པ་དེ་འགྲུབ་པ་ཡིན་ཏེ། རང་རིག་མངོན་སུམ་རང་ཉིད་ཀྱིས་འབྲེལ་པ་ངེས་པར་མི་བྱེད་ཀྱང༌། རང་རིག་མངོན་སུམ་གྱི་རྗེས་སུ་སྐྱེས་པའི་ངེས་ཤེས་ཀྱིས་འབྲེལ་པ་ངེས་པར་བྱེད་པའི་ཕྱིར། མཚན་གཞི་དང་མཚོན་བྱའི་འབྲེལ་པ་རྒོལ་བ་མཁས་པས་མཚན་ཉིད་ནམ་མཐོང་བ་ན་མཚོན་བྱའི་བརྡ་དྲན་པས་འགྲུབ། རྒོལ་བ་རྨོངས་པ་ལ་སྔོན་དཔེ་ལ་འབྲེལ་པ་དྲན་པའི་ཐ་སྙད་སྒྲུབ་ཀྱི་རྟགས་སྦྱོར་གྱིས་ངེས་དགོས་ཏེ། མཚན་གཞི་དཀར་ཟལ་གྱི་སྟེང་དུ་མཚན་ཉིད་ནོག་ལྐོག་ཤལ་ངེས་ཀྱང་དེ་ལ་བ་གླང་གི་བརྡ་སྦྱོར་མི་ཤེས་པས། དེའི་ཐ་སྙད་ལ་རྨོངས་པའི་རྒོལ་བ་ལ་ཐ་སྙད་འབའ་ཞིག་སྒྲུབ་ཀྱི་གཞན་དོན་རྗེས་དཔག་དགོས་པའི་ཕྱིར། པཎ་ཆེན་ ༼༣༠༩༽ གྱིས། འདིའི་རྗེས་དཔག་བརྡ་དྲན་གྱི་སྦྱོར་བ་མཛད་པ་ནི། བརྡ་དྲན་པའི་ཞེས་པའི་ཚིག་དེས་འཁྲུལ་གཞི་བྱས་པར་སྣང་ཡང༌། འདི་ནི་མཚན་མཚོན་ལ་བརྡ་དོན་གྱི་འབྲེལ་པ་ཤེས་པའི་ཆེད་དུ་བཀོད་པའི་སྤྱི་སྦྱོར་དང་བྱེ་བྲག་གི་སྦྱོར་བ་རྣམས་ཡིན་ཏེ། ཐ་སྙད་སྒྲུབ་ཀྱི་རྗེས་དཔག་དགོས་ཞེས་པ་ལ་འཕྲོས་ནས། ཐ་སྙད་སྒྲུབ་ཀྱི་སྦྱོར་བ་རྣམས་སྟོན་པར་བྱེད་པ་ལ།

གསུམ་པོ་དེ་ལ་སྤྱི་དང་ནི། །སྦྱོར་བ་འདིར་གཏོགས་གཉིས་གཉིས་དྲུག །ཅེས་པ་བྱུང་བ་གང་ཞིག བརྡ་དྲན་གྱི་སྦྱོར་བ་ནི། སྤྱི་སྦྱོར་དང་བྱེ་བྲག་གི་སྦྱོར་བ་གཉིས་པོ་གང་རུང་ལས་ལོགས་སུ་གྱུར་པའི་སྦྱོར་བ་ཡིན་པའི་ཕྱིར། འདིའི་མཁས་པ་དང་རྨོངས་པའི་ཁྱད་པར་ལ་ཁ་ཅིག་མཚན་མཚོན་གྱི་འབྲེལ་པ་སྔར་ནས་ཤེས་ཟིན་མ་བརྗེད་པ་ལ་མཁས་པ་དང༌། སྔར་ནས་མི་ཤེས་པའམ། ཤེས་ཀྱང་བརྗེད་པ་ལ་རྨོངས་པར་འཇོག་པ་ཡིན་གསུང་བ་ཡང་བརྟག་ན་དེ་ལྟ་བུའི་ངེས་པ་མི་འཐད་དེ། རྒོལ་བ་རང་བཞིན་གྱི་དབང་རྣོན་གཅིག་གིས་མཚན་གཞིའི་སྟེང་དུ་མཚན་ཉིད་ནམ་མཐོང་བ་ན་མཚན་མཚོན་གྱི་འབྲེལ་པ་ཤེས་པ་རག་མ་ལས་པར་མཚོན་བྱའི་བརྡ་སྦྱོར་ཤེས་པ་ནི་འདིའི་མཁས་པ་དང༌། མཚན་གཞི་དཀར་ཟལ་ལ་ནོག་ལྐོག་ཤལ་མཐོང་ཀྱང༌། བ་གླང་གི་བརྡ་སྦྱོར་ ༼༣༡༠༽ མི་ཤེས་པའི་རང་བཞིན་གྱི་དབང་པོ་བརྟུལ་པོ་ནི་འདིའི་རྨོངས་པ་ཡིན་པའི་ཕྱིར། མཚན་མཚོན་གྱི་འབྲེལ་པ་སྔར་ནས་ཤེས་པ་ལ་འདིའི་མཁས་པ་ཡིན་ན། བློ་གྲོས་ཆེན་པོས་མཐོང་ཉིད་ལས། །རྣམ་པ་ཐམས་ཅད་ངེས་པར་བྱེད། །ཅེས་པའི་རྣམ་འགྲེལ་གྱི་ལུང་སྦྱོར་དང་ཡང་མི་འགྲིག་སྟེ། ལུང་དེས་ནི། རྒོལ་བ་བློ་གྲོས་དང་ལྡན་པས་མཚན་ཉིད་ཞིག་མཐོང་བའི་མོད་ལས། དེ་ལ་གསར་དུ་མཚོན་བྱའི་བརྡ་སྦྱོར་བ་སོགས་ཤེས་པར་བསྟན་ལ། ཁྱོད་ལྟར་ན། མཚན་ཉིད་མཐོང་བའི་སྔ་རོལ་དུ་མཚན་མཚོན་གྱི་འབྲེལ་པ་ཤེས་ཟིན་པས། རྣམ་འགྲེལ་གྱི་གཞུང་དེ་མི་འཐད་པར་ཐལ་བའི་སྐྱོན་ཡོད་པའི་ཕྱིར་རོ། །གསུམ་པ་མཚན་ཉིད་དང་འབྲེལ་ནས་སོ་སོར་མཚོན་པའི་རྣམ་གཞག་ལ་གཉིས་ཏེ། ཇི་ལྟར་མཚོན་པའི་ཚུལ་དང༌། ཕན་ཚུན་ངེས་པའི་རྣམ་བཞག་གོ །དང་པོ་ལ་ཡང༌། སྦྱོར་བའི་དབྱེ་བ་དང༌། རྩོད་པ་སྤང་བ་གཉིས་ལས། དང་པོ་ནི། མཚན་ཉིད་ཀྱི་སྦྱོར་བ་ལ་སྤྱི་སྦྱོར་དང༌། བྱེ་བྲག་གི་སྦྱོར་བ་གཉིས། དེ་བཞིན་དུ་མཚོན་བྱ་དང་མཚན་གཞི་ལ་ཡང་སྤྱི་དང་བྱེ་བྲག་གི་སྦྱོར་བ་གཉིས་གཉིས་སྟེ་ཡང་དག་གི་སྦྱོར་བ་དྲུག་ཡོད་པ་ལས།

མཚན་ཉིད་ཀྱི་གཉིས་ནི་སྔར་བཤད་ཟིན་པ་ལྟར་ཡིན། མཚོན་བྱའི་ ༼༣༡༡༽ གཉིས་ནི་རིམ་བཞིན། རྒྱུ་མཚན་ཅན་གྱི་སྒྲ་ཤེས་གྲུབ་པ་ཡིན་ན། མཚོན་བྱ་ཡིན་པས་ཁྱབ། དཔེར་ན་ཤིང་བཞིན་བ་གླང་ཡང་རྒྱུ་མཚན་ཅན་གྱི་སྒྲ་ཤེས་གྲུབ་པ་ཡིན་ནོ་ཞེས་པའི་སྦྱོར་བ་དང༌། ནོག་ལྐོག་ཤལ་དང་ལྡན་པའི་རྒྱུ་མཚན་ཅན་གྱི་སྒྲ་ཤེས་གྲུབ་པ་ཡིན་ན། དེའི་མཚོན་བྱ་ཡིན་པས་ཁྱབ། དཔེར་ན་ཤིང་དེ་ཡལ་ག་ལོ་མ་དང་ལྡན་པའི་རྒྱུ་མཚན་ཅན་གྱི་སྒྲ་ཤེས་གྲུབ་པ་ཡིན་པ་བཞིན། བ་གླང་ཡང་ནོག་ལྐོག་ཤལ་དང་ལྡན་པའི་རྒྱུ་མཚན་ཅན་གྱི་སྒྲ་ཤེས་གྲུབ་པ་ཡིན་ནོ། །ཞེས་པའི་སྦྱོར་བ་ལྟ་བུའོ། །དེ་བཞིན་དུ་མཚན་གཞིའི་གཉིས་ཀྱང༌། གང་མཚན་ཉིད་ཀྱི་རྟེན་བྱེད་པ་ཡིན་ན་མཚན་གཞི་ཡིན་པས་ཁྱབ། དཔེར་ན་བུམ་པ་བཞིན། ནོག་སོགས་འདུས་པའི་དཀར་ཟལ་ཡང༌། མཚན་ཉིད་ཀྱི་རྟེན་བྱེད་པ་བཞིན་ནོ། །ཞེས་པའི་སྦྱོར་བ་དང༌། བ་གླང་གི་མཚན་ཉིད་ཀྱི་རྟེན་བྱེད་པ་ཡིན་ན། དེའི་མཚན་གཞི་ཡིན་པས་ཁྱབ། དཔེར་ན་བུམ་པ་དེ་དངོས་པོའི་མཚན་ཉིད་ཀྱི་རྟེན་བྱེད་པ་བཞིན། ནོག་སོགས་འདུས་པའི་དཀར་ཟལ་ཡང་བ་གླང་གི་མཚན་ཉིད་ཀྱི་རྟེན་བྱེད་པ་ཡིན་ནོ། །ཞེས་པའི་སྦྱོར་བ་ལྟ་བུའོ། །དེ་ལྟར་བཤད་པའི་དྲུག་པོ་དེ་ནི་ཐ་སྙད་སྒྲུབ་ཀྱི་སྦྱོར་ངག་ཡང་དག་ཡིན་ཏེ། མཚན་ཉིད་རྟགས་སུ་བཀོད་ནས་མཚོན་བྱ་ ༼༣༡༢༽ སྒྲུབ་པའི་སྦྱོར་ངག་ཡང་དག་ཡིན་པའི་ཕྱིར། འདིའི་འགྲེལ་པར་བ་གླང་གི་ཐ་སྙད་མཚན་གཞིར་བྱས་ནས་མཚོན་བྱའི་སྦྱོར་བ་གཉིས་གསུངས་པས་བ་གླང་གི་ཐ་སྙད་མཚོན་བྱའི་མཚན་གཞིར་འགྱུར་ལ། དེ་ལྟར་ན། ཐ་སྙད་མཚོན་བྱའི་མཚན་གཞིར་འདོད། །ཅེས་གཞན་གྱི་འདོད་པ་བརྗོད་ནས། དེ་འགོག་པ་ན། བརྡ་ལས་འཇུག་པ་ཐ་སྙད་དུ། །གསུངས་ཕྱིར་མཚོན་བྱའི་མཚན་གཞི་མིན། །ཞེས་སྔར་བཤད་པ་དང་འགལ་ལོ་ཞེ་ན། སྐྱོན་མེད་དེ། སྔར་བཤད་པ་དེ་ནི་ཕྱོགས་སྔ་མས་ཐ་སྙད་སྤྱི་ཙམ་པ་མཚོན་བྱའི་མཚན་གཞིར་འདོད་པ་ལ་འདིར་ཐ་སྙད་ནི་གཙོ་བོར་བརྡ་ལ་བརྟེན་ནས་དོན་གོ་བའི་རྗེས་སུ་བླང་དོར་སོགས་ཀྱིས་འཇུག་པ་ལ་བྱ་རིགས་པས།

ཐ་སྙད་སྤྱི་ལྡོག་ནས་མཚོན་བྱའི་མཚན་གཞིར་མི་འཐད་པར་བཤད་པ་ཡིན་པའི་ཕྱིར། དེས་ན་མཚོན་བྱ་བ་གླང་ཀྱང་ཐ་སྙད་ཡིན་ཏེ། ཐ་སྙད་དང་པོར་བཏགས་པ་ལ་བརྡ་དུས་དང༌། དེ་ལ་བརྟེན་ནས་ཕྱིས་བླང་དོར་སོགས་ལ་འཇུག་པ་ལ་ཐ་སྙད་ཀྱི་དུས། ཞེས་བཏགས་པའི་ཕྱིར་རོ། །ཞེས་གློ་བོ་མཁན་ཆེན་གསུངས་པ་ནི་ཤིན་ཏུ་འཐད་པ་ཡིན་ནོ། །རང་ལྡོག་ཡིན་པར་མཚོན་ཚུལ་ལ་དྲུག་ཡོད་པ་དེ་བཞིན་དུ། དེ་ལས་བཟློག་པ་གཞན་ལྡོག་མིན་པར་མཚོན་ཚུལ་ ༼༣༡༣༽ ཡང༌། བ་གླང་གི་ཐ་སྙད་དང་དཀར་ཟལ་མཚན་གཞིར་བཟུང་ནས། སྤྱིར་མཚན་ཉིད་མ་ཡིན་པ་དང༌། བྱེ་བྲག་སྦྱོར་བ་འདིར་གཏོགས་ཀྱི་མཚན་ཉིད་མ་ཡིན་པར་མཚོན་པའི་སྦྱོར་བ་གཉིས། ནོག་སོགས་འདུས་པ་དང༌། དཀར་ཟལ་མཚན་གཞིར་བཟུང་ནས་སྤྱིར་མཚོན་བྱ་མ་ཡིན་པ་དང༌། བྱེ་བྲག་སྦྱོར་བ་འདིར་གཏོགས་ཀྱི་མཚོན་བྱ་མ་ཡིན་པར་མཚོན་པའི་སྦྱོར་བ་གཉིས། ནོག་སོགས་འདུས་པ་དང་བ་གླང་གི་ཐ་སྙད་མཚན་གཞིར་བཟུང་ནས། སྤྱིར་མཚན་གཞི་མ་ཡིན་པ་དང༌། བྱེ་བྲག་སྦྱོར་བ་འདིར་གཏོགས་ཀྱི་མཚན་གཞི་མ་ཡིན་པར་མཚོན་པའི་སྦྱོར་བ་གཉིས་ཏེ་དྲུག་ཡོད་པ་ལས། མཚན་ཉིད་མ་ཡིན་པའི་སྦྱོར་བ་འདིར་གཏོགས་དང༌། མཚོན་བྱ་མ་ཡིན་པའི་གཉིས་ཀ་དང༌། མཚན་གཞི་མ་ཡིན་པའི་སྦྱོར་བ་འདིར་གཏོགས་དང་བཞི་ཡང་དག་ཡིན་ཞིང༌། མཚན་ཉིད་མ་ཡིན་པ་དང༌། མཚན་གཞི་མ་ཡིན་པའི་སྤྱི་སྦྱོར་གཉིས་པོ་དེ་ཡང་དག་པ་མ་ཡིན་ཏེ། དཀར་ཟལ་མཚན་ཉིད་སྤྱི་ཙམ་པ་མ་ཡིན་པར་མཚོན་མི་ནུས་པ་དང༌། ལྐོག་ཤལ་དང་བ་གླང་གི་ཐ་སྙད་གཉིས་ཀྱང་མཚན་གཞི་མ་ཡིན་པར་མཚོན་མི་ནུས་པའི་ཕྱིར་ཏེ། བ་གླང་འགའ་ཞིག་གི་ཁ་དོག་ཁྲ་བོར་མཚོན་པ་ལ་དཀར་ཟལ་དུ་སྣང་བ་བཀོད་པ་ལྟ་བུ་མཚན་ ༼༣༡༤༽ ཉིད་ཀྱི་སྦྱོར་བ་སྐྱོན་མེད་དུ་འགྲོ་བ་ཡང་སྲིད་ཅིང༌། ལྐོག་ཤལ་དང་བ་གླང་གི་ཐ་སྙད་གཉིས་ཀྱང་ཤེས་བྱའི་མཚན་གཞི་ཡིན་པ་སོགས་བྱེ་བྲག་གི་ཆོས་གང་དང་གང་ཡིན་ཀྱང༌། ཆོས་གཞན་གྱི་མཚན་གཞིར་མི་འགྱུར་བ་མེད་པས་མཚན་གཞིའི་སྦྱོར་བ་ལྐོག་ཤལ་དང་བ་གླང་གི་ཐ་སྙད་མཚན་གཞིར་བྱས་པ་ལ་མཚན་གཞིའི་སྦྱོར་བ་སྐྱོན་མེད་སྲིད་པའི་ཕྱིར།

དེ་སྐད་དུ། བཟློག་ལའང་དྲུག་ལས་མཚན་ཉིད་དང༌། །མཚན་གཞིའི་ཆ་གཉིས་སྐྱོན་མེད་སྲིད། །ཅེས་དང༌། དེའི་འགྲེལ་པར། གོང་བུ་འདིའི་ཁ་དོག་ཆོས་ཅན། ཁྲ་བོའི་ཐ་སྙད་བྱར་རུང་སྟེ། དཀར་ཟལ་དུ་སྣང་བའི་ཕྱིར། ཅེས་བཀོད་ན་ཡང་དག་སྲིད་ཅིང༌། ཡང་ལྐོག་ཤལ་དང༌། བ་གླང་གི་ཐ་སྙད་གཉིས་མཚན་གཞི་མ་ཡིན་པར་མཚོན་མི་ནུས་ཏེ། སྐབས་ཀྱིས་མཚན་གཞིར་མི་རུང་བ་མི་སྲིད་པའི་ཕྱིར་རོ། །ཞེས་གསུངས་པ་ཡིན་ནོ། །གཞུང་འདི་ལ། ཁ་ཅིག་གིས། འདིའི་སྦྱོར་བ་བཞི་ཡང་དག་ཡིན་པའི་ཤུགས་ལས་གཞན་གཉིས་སྐྱོན་ཅན་ཡིན་པར་གྲུབ་པས་ན། ལྡོག་ལའང་དྲུག་ལས་མཚན་ཉིད་དང༌། །མཚན་གཞིའི་ཆ་གཉིས་སྐྱོན་ཅན་སྲིད། །ཅེས་གཞུང་འདོན་པ་བསྒྱུར་བ་དང༌། ཁ་ཅིག་སྐྱོན་ཅེས་པ་དང༌། སྲིད་ཅེས་པ་གཉིས་སོ་སོར་ཕྲལ་ནས། སྦྱོར་བ་བཞི་ ༼༣༡༥༽ སྐྱོན་མེད་དང༌། གཅིག་སྐྱོན་ཅན་སྲིད་ཅེས་འཆད་པ་དང༌། ཀུན་མཁྱེན་གཡག་མི་ཕམ་པས། ནོག་སོགས་འདུས་པ་དང་བ་གླང་མཚན་གཞིར་བྱས་ནས་བྱེ་བྲག་སྦྱོར་བ་འདིར་གཏོགས་ཀྱི་མཚན་གཞི་མ་ཡིན་པར་མཚོན་པ་སྐྱོན་མེད་ཡིན་ལ་ཞེས་དང༌། དཀར་ཟལ་བ་གླང་གི་མཚན་ཉིད་མིན་པར་མཚོན་པ་སྐྱོན་མེད་ཡིན་ལ། ཞེས་གསུངས་པ་དང༌། པཎ་ཆེན་གྱིས། སྤྱིར་མཚན་ཉིད་མ་ཡིན་པ་དང༌། མཚོན་བྱ་མ་ཡིན་པའི་མཚོན་ཚུལ་གཉིས་ལས། གང་རུང་གཅིག་ལ་སྐྱོན་ཅན་སྲིད་པ་དེའི་ཚེ། གཅིག་ཤོས་སྐྱོན་མེད་ཁོ་ནར་ངེས་ལ་ཞེས་དང༌། ཡང་སྤྱིར་ལྟོ་ལྡིར་བ་ཙམ་དང༌། གསེར་བུམ་གྱི་ཐ་སྙད་གཉིས་སྤྱིར་མཚན་ཉིད་མ་ཡིན་པ་དང༌། མཚོན་བྱ་མ་ཡིན་པ་གཉིས་ཀ་ལ་སྐྱོན་ཅན་དང་སྐྱོན་མེད་ཀྱི་ཆ་གཉིས་གཉིས་སྲིད་པས་སོ། །དེས་ན་གཞུང་འདི་ལྟར། གཞན་ལྡོག་མིན་པའི་སྤྱི་སྦྱོར་ལ། །མཚན་གཞི་མིན་པའི་མཚོན་ཚུལ་ནི། །སྐྱོན་ཅན་དུ་ངེས་མཚན་ཉིད་དང༌། །མཚོན་བྱ་དག་ལ་ཆ་གཉིས་སྲིད། །ཅེས་སྦྱར་ན་གོ་བདེ་བ་ཡིན་ནོ། །ཞེས་གསུངས་པ་དེ་རྣམས་ནི་རིམ་བཞིན་དུ་མི་འཐད་དེ། དེ་ཡང་ཐོག་མར་གཞུང་འདོན་པ་བསྒྱུར་བ་ནི།

རྩ་འགྲེལ་གཉིས་ཀ་ལས། མཚན་གཞི་ཆ་གཉིས་སྐྱོན་མེད་སྲིད་ 

༼༣༡༦༽ ཅེས་དངོས་སུ་གསུང་བཞིན་དུ། སྐྱོན་ཅན་སྲིད་ཅེས་འདོན་པ་ནི་ཆོས་ལ་དབང་ཟ་བའི་ཉེས་པ་ཡོད་པས་ཀུན་ཀྱང་བག་ཡོད་པར་བྱོས་ཤིག སྐྱོན་མེད་དང་སྲིད་ཅེས་པ་སོ་སོར་འཕྲལ་བ་ཡང་གཞུང་གི་ཚིག་འབྲུ་བསིལ་བུར་བཏང་ནས་གོང་འོག་དཀྲུགས་ཏེ་འབྲུ་བསྣོན་བྱེད་པ་མཁས་པའི་གཞུང་གི་དགོངས་འགྲེལ་དུ་མི་འགྲོ་ཞིང༌། མཚན་ཉིད་དང་མཚན་གཞིའི་ཆ་གཉིས་སྐྱོན་མེད་ཅེས་པ་དང་དངོས་སུ་འགལ་ཏེ། སྐྱོན་མེད་ཅེས་པ་དེ་གཉིས་ལ་མ་སྦྱར་བར་དྲུག་གི་ནང་ཚན་གྱི་གཞན་བཞི་ལ་སྦྱར་བའི་ཕྱིར། རྟགས་ཁས། འདི་ལྟར་ན་མཚན་གཞིའི་ཆ་གཉིས་སྐྱོན་ཅན་སྲིད་ཅེས་པར་སོང་བས། གཞུང་འདོན་པ་བསྒྱུར་བ་དེ་དང་ཁྱད་པར་ཆེར་མི་སྣང་ངོ༌། །མ་ཕམ་གཡག་པའི་བཞེད་པ་དེ་ཡང་སྐྱོན་མེད་སྲིད་ཅེས་པའི་སྐྱོན་མེད་རྣམས་ལྡོག་ལའང་དྲུག་ལས་ཞེས་པའི་དྲུག་གི་ནང་མཚན་ཡིན་པ་གཞིར་བཞག་མཛད་ནས་དེ་ལྟར་གསུངས་པ་ཡིན་ལ། དེ་ལྟར་ན། ལྡོག་ལའང་དྲུག་ལས་མཚན་ཉིད་དང༌། །མཚན་གཞི་མ་གཏོགས་སྐྱོན་མེད་སྲིད། །ཅེས་འབྱུང་རིགས་པར་འགྱུར་ཏེ། མཚན་ཉིད་མ་ཡིན་པའི་སྤྱི་སྦྱོར་དང༌། མཚན་གཞི་མ་ཡིན་པའི་སྤྱི་སྦྱོར་གཉིས་མ་གཏོགས་པའི་སྦྱོར་བ་གཞན་བཞི་སྦྱོར་བ་སྐྱོན་མེད་ཡིན་པ་གང་ཞིག སྐྱོན་ ༼༣༡༧༽ མེད་སྲིད་ཅེས་པའི་དངོས་བསྟན་གྱི་སྐྱོན་མེད་རྣམས་དྲུག་ལས་ཞེས་པའི་དངོས་བསྟན་གྱི་དྲུག་གི་ནང་མཚན་ཡིན་པའི་ཕྱིར། ཕྱི་མ་ཁས་དང་པོ་གྲུབ་ཏེ། འགྲེལ་པར། དྲུག་ལས་བཞི་ཡང་དག་ཡིན་ཞིང༌། གཉིས་པོ་དེ་མ་ཡིན་ཏེ། ཞེས་གསུངས་པའི་ཕྱིར། བཞི་པ་པཎ་ཆེན་གྱི་བཞེད་པ་དེ་དག་ནི། གཞུང་གི་དགོངས་པ་ཅི་ལོང་གི་སྒོ་ནས་གཞུང་དོན་དཀའ་བ་རྣམས་ལ་འབྲུ་སྣོན་མི་མཛད་པར། རང་སྟོབས་ཀྱིས་རང་དབང་དུ་འགྲེལ་པར་སྣང་བས་ཆོས་ལ་དབང་ཟ་བའི་ཉེས་པ་ཡང་མཐོང་ཞིང༌། རང་གི་ཁས་བླང་སྔ་ཕྱི་ཡང་འགལ་བས་མི་འཐད་པ་འབའ་ཞིག་སྟེ། གཞུང་ལས། མཚན་ཉིད་དང༌། མཚན་གཞིའི་ཆ་གཉིས་སྐྱོན་མེད་སྲིད་ཅེས་གསུངས་པ་བཞིན་དུ།

ཁྱེད་ཀྱིས་མཚན་ཉིད་མ་ཡིན་པ་དང༌། མཚོན་བྱ་མ་ཡིན་པ་གཉིས་ལ་མཚན་གཞིའི་དབང་ལས་དེ་གཉིས་ཀྱི་སྤྱི་སྦྱོར་གང་རུང་གཅིག་ལ་སྐྱོན་ཅན་སྲིད་པ་དེའི་ཚེ་གཅིག་ཤོས་སྐྱོན་མེད་ཁོ་ནར་ངེས་པར་བཞེད་པས་གཞུང་དང་ཡེ་མ་འབྱོར་བའི་ཕྱིར། དེ་ལྟར་བཞེད་ནས་ཡང་སྤྱིར་མཚན་ཉིད་མ་ཡིན་པ་དང་མཚོན་བྱ་མ་ཡིན་པ་གཉིས་ཀ་ལ་སྐྱོན་ཅན་དང་སྐྱོན་མེད་ཀྱི་ཆ་གཉིས་གཉིས་སྲིད་གསུངས་པ་ནི་སྔ་ཕྱི་ཞལ་བླང་འགལ་བ་སྟེ། དེ་གཉིས་ཀྱི་ ༼༣༡༨༽ སྤྱི་སྦྱོར་གང་རུང་གཅིག་སྐྱོན་ཅན་ཡིན་པ་ན། གཅིག་ཤོས་ཀྱི་སྤྱི་སྦྱོར་སྐྱོན་མེད་ཁོ་ནར་བཤད་ཚར་ནས། ཡང་དེ་མ་ཐག་གཉིས་ཀའི་སྤྱི་སྦྱོར་ལ་སྐྱོན་ཅན་དང་སྐྱོན་མེད་གཉིས་གཉིས་བཞེད་པ་ནི་རང་གི་རང་ལ་དངོས་འགལ་དུ་སོང་བས་སོ། །གཞན་ལྡོག་མིན་པའི་སྤྱི་སྦྱོར་ལ། ཞེས་སོགས་སྦྱར་ན་གོ་བདེ་བ་ཡིན་ནོ། །ཞེས་གསུངས་པ་ཡང་གོ་མི་བདེ་སྟེ། ཚིགས་བཅད་དེ་འདྲ་བདག་ཉིད་ཆེན་པོའི་གཞུང་གི་དངོས་ཤུགས་གང་དང་ཡང་མི་མཐུན་པའི་ཕྱིར་ཏེ། འདིར་བསྟན་མཚོན་བྱ་མ་ཡིན་པའི་སྤྱི་སྦྱོར་དང༌། བྱེ་བྲག་གི་སྦྱོར་བ་གཉིས་ཀ་སྐྱོན་མེད་འབའ་ཞིག་ཏུ་གསུངས་པའི་ཕྱིར། དེ་ལྟར་ན། བདག་ཉིད་ཆེན་པོའི་དགོངས་པ་ནི། མཚན་ཉིད་མ་ཡིན་པའི་བྱེ་བྲག་གི་སྦྱོར་བ་སོགས་བཞི་ཡང་དག་དང༌། མཚན་ཉིད་མ་ཡིན་པའི་སྤྱི་སྦྱོར་གྱིའང་བ་གླང་གི་ཐ་སྙད་མཚན་གཞིར་བཟུང་ནས་མཚན་ཉིད་མ་ཡིན་པར་མཚོན་པ་ཡང་དག་ཡིན་པས་ཕྱེད་དང་ལྔ་ཡང་དག་དང༌། དཀར་ཟལ་མཚན་གཞིར་བཟུང་ནས་མཚན་ཉིད་མ་ཡིན་པར་མཚོན་པ་དང༌། ནོག་སོགས་འདུས་པ་དང་བ་གླང་གི་ཐ་སྙད་མཚན་གཞིར་བཟུང་ནས་སྤྱིར་མཚན་གཞི་མ་ཡིན་པར་མཚོན་པ་གཉིས་ཡང་དག་མ་ཡིན་པས་སྦྱོར་བ་ ༼༣༡༩༽ ལྷག་མ་ཕྱེད་དང་གཉིས་ལྟར་སྣང་ཁོ་ན་ཡིན་ཏེ། དཀར་ཟལ་མཚན་ཉིད་མ་ཡིན་པ་དང༌། ནོག་སོགས་འདུས་པ་དང་བ་གླང་གི་ཐ་སྙད་མཚན་གཞི་མ་ཡིན་པ་མི་འཐད་པའི་ཕྱིར་ཏེ། ཁྲ་བོ་མཚོན་པ་ལ་དཀར་ཟལ་མཚན་ཉིད་དུ་བཀོད་པ་སྐྱོན་མེད་ཡིན་པ་སྲིད་པའི་ཕྱིར་དང༌།

ནོག་སོགས་འདུས་པ་དང་བ་གླང་གི་ཐ་སྙད་མཚན་གཞི་སྐྱོན་མེད་དུ་འགྱུར་བའི་སྐབས་སྲིད་པའི་ཕྱིར་རོ། །འདི་ནི་ཀུན་མཁྱེན་ཆེན་པོའི་སྡེ་བདུན་རབ་གསལ་ལས་གསུངས་པའི་ལེགས་བཤད་དོ། །འདི་ལས་གཞན་དུ་སྨྲ་བ་རྣམས་ཀྱིས་ནི་གོང་གི་གཞུང་ཚིག་རྐང་གཉིས་པོ་དེ་ལ་བསྐལ་པར་འབད་ཀྱང་ཟིང་ཟིང་པོ་ལས་འབྲུ་ཐེབས་པར་མི་འགྱུར་རོ། །གཉིས་པ་རྩོད་པ་སྤང་པ་ནི། སྦྱོར་བ་འདིར་གཏོགས་མཚན་ཉིད་དེ་ཞེས་སོགས། ཚིགས་བཅད་ཕྱེད་དང་གསུམ་གྱིས་བསྟན། །རྩོད་པ་པོ་ཕྱོགས་སྔ་མ་ནི་ཕྱ་པ་དང༌། གཙང་ནག་པ་སོགས་ཡིན་པར་མ་ཕམ་གཡག་པས་བཤད་དོ། །གཉིས་པ་ཕན་ཚུན་ངེས་པའི་རྣམ་གཞག་ནི། མཚན་མཚོན་གྲངས་མཉམ་ངོ་བོ་གཅིག རྫས་ཡོད་བཏགས་ཡོད་ཉིད་དུ་ངེས། །ཞེས་གསུངས་པ་ལྟར། མཚན་ཉིད་གཅིག་ལ་མཚོན་བྱ་མི་འདྲ་བ་དུ་མ་དང༌། མཚོན་བྱ་གཅིག་ལ་མཚན་ཉིད་མི་འདྲ་བ་དུ་མ་མེད་པར་མཚན་ཉིད་རེ་དང་མཚོན་བྱ་ ༼༣༢༠༽ རེ་སྦྱར་བས་ན་མཚན་མཚོན་གྲངས་མཉམ་པ་ཡིན་ཞིང༌། རྟོག་པས་མཚན་མཚོན་ངོ་བོ་གཅིག་ཏུ་འཁྲུལ་ཞིང་འཛིན་པའི་རྟོག་ངོ་ན་མཚན་མཚོན་ངོ་བོ་གཅིག་ཏུ་སྣང༌། མཚན་ཉིད་མཚོན་བྱ་ལ་ལྟོས་ནས་མིང་འདོགས་པའི་རྒྱུ་མཚན་ཡིན་པས་སེལ་ངོའི་རྫས་ཡོད་དང༌། མཚོན་བྱ་ནི་དེ་ལ་ལྟོས་ནས་མིང་དུ་སྣང་བས་བཏགས་ཡོད་དུ་ངེས་པ་ཡིན་ནོ། །འདིའི་དངོས་བསྟན་གྱི་རྫས་ཡོད་ཡིན་ན། རྫས་ཡོད་ཡིན་པས་མ་ཁྱབ་སྟེ། མཚན་ཉིད་གོ་བྱེད་དོན་གྱི་ཆོས་ཞེས་པའི་དངོས་བསྟན་གྱི་དོན་གྱི་ཆོས་ཡིན་ན། དོན་གྱི་ཆོས་ཡིན་པས་མ་ཁྱབ་པའི་ཕྱིར། སེལ་ངོའི་རྫས་ཡོད་ནི། རྫས་ཡོད་བཏགས་པ་བ་ཡིན་ཏེ། ལྟོ་ལྡིར་བའི་གཞན་སེལ་དེ། སེལ་ངོའི་རྫས་ཡོད་ཡིན་པའི་ཕྱིར་ཏེ། དེ་སེལ་ངོར་ལྟོ་ལྡིར་བ་སྣང་བའི་ཕྱིར། དངོས་པོ་མཚན་ཉིད་པ་ལ་མཚན་མཚོན་གྱི་རྣམ་གཞག་བྱས་པ་རྣམས་ནི་འདིར་དངོས་སུ་བཤད་པ་རྣམས་མ་ཡིན་པས། བརྗོད་བྱ་རྗོད་བྱེད་ལྟར་འདིར་ཡང་འཆད་དུས་ཀྱི་མཚན་མཚོན་དང་འཇུག་དུས་ཀྱི་མཚན་མཚོན་གཉིས་སུ་ཕྱེ་ནས།

དང་པོ་དངོས་པོ་དང་དངོས་མེད་གཉིས་ལ་རྣམ་གཞག་བྱས་ཏེ་ཐད་སོར་མཚན་ཉིད་པ་དང་འཇུག་དུས་ཀྱི་མཚན་མཚོན་ནི། འཁྲུལ་པས་གཅིག་ཏུ་འཛིན་ ༼༣༢༡༽ པ་ཉིད། །མྱོང་བས་མཚན་མཚོན་འབྲེལ་པ་གྲུབ། །ཅེས་གསུངས་པ་ལྟར། བློ་འཁྲུལ་པའི་ངོར། མཚན་ཉིད་ཀྱི་དོན་སྤྱི་དང་མཚན་ཉིད་སོ་སོར་མ་ཕྱེ་བ་གཅིག་ཏུ་འབྲེལ། སོང་ཚོད་ཀྱི་མཚོན་བྱ་སྒྲ་སྤྱི་དང་མཚོན་བྱ་མཚན་ཉིད་པ་གཉིས་སོ་སོར་མ་ཕྱེ་བར་གཅིག་ཏུ་འབྲེལ་པས་བཟུང་བས་མཚན་མཚོན་གྱི་འབྲེལ་པ་ངེས་པས་མཐར་མཚན་མཚོན་མཚན་ཉིད་པ་ཐོབ་པར་འགྱུར་བ་ནི་རྟོག་གེའི་གནད་དམ་པ་ཡིན་པར་གོ་བར་གྱིས་ཤིག བཀོད་ཚོད་དང་རློམ་ཚོད་དོན་མི་གཅིག་སྟེ། བཀོད་ཚོད་ནི་བཀོད་པ་ལྟར་སྒྲ་ཇི་བཞིན་པ་དང༌། རློམ་ཚོད་ནི་རང་མཚན་དང་སྒྲ་དོན་སོ་སོར་མ་ཕྱེ་བར་གཅིག་ཏུ་རློམ་ཞིང་ཞེན་པའི་བློ་ངོ་ན་ཇི་ལྟར་སྣང་བ་དེ་ཡིན་པས་ཁྱད་པར་ཤིན་ཏུ་ཆེ་བ་ཡིན་ནོ།། །།ཤེས་བྱ་ཕལ་ལ་ཆོས་གསུམ་གྱིས་ཁྱབ་པས། ཐོག་མར་ཆོས་གསུམ་འཆད་ཅེས་མཚམས་སྦྱར་ནས། །མཚན་ཉིད་དོན་ཆོས་མཚོན་བྱ་བློ་ཡི་ཆོས། །མཚན་གཞི་རྟེན་ཆོས་ཆོས་གསུམ་མདོར་བསྟན་ཡིན། །སྔ་རབས་མཁས་རྣམས་མཚན་ཉིད་ལ་མཚན་ཉིད། །དགོས་དང་མི་དགོས་དོན་དང་ཐ་སྙད་འབྱེད། །མཚན་མཚོན་གཉིས་ཀའང་ཐུགས་མེད་འདོད་པ་སོགས། ། ༼༣༢༢༽ རང་རང་བློས་བཏགས་གྲུབ་པའི་མཐའ་མང་ཡང༌། །འཇམ་དབྱངས་གཞུང་གི་དཔུང་ཚོགས་ཡན་ལག་བཞིས། །ཚར་བཅད་ཆོས་གྲགས་གཞུང་གི་གེ་སར་བཞད། །མཚན་མཚོན་བརྡ་དོན་འབྲེལ་པར་ནམ་རྟོགས་པ། །དེ་ཚེ་མཁས་བླུན་ཀུན་ལ་ཐ་སྙད་འགྲུབ། །བླུན་ལ་རྟགས་དང་མཚན་ཉིད་གཉིས་ཀ་ལ། །སྤྱི་དང་བྱེ་བྲག་གཉིས་གཉིས་བརྡ་དྲན་གྱི། །སྦྱོར་བ་གྲངས་ཀྱི་གསུམ་པར་མཐར་ཐུག་ནས། །བཞི་པ་སོགས་ཀྱི་དགོས་ནུས་ལུགས་འདིར་མིན། །རིགས་གཏེར་འགྲེལ་མཛད་ཤཱཀྱའི་མཚན་ཅན་སོགས། །དུ་བས་ལ་ལ་མེ་སྒྲུབ་སྦྱོར་བ་སོགས། །སྤྱི་ལ་གསུམ་དང་བྱེ་བྲག་ལ་ཡང་གསུམ། །བཞེད་པ་རང་འགྲེལ་ཉིད་དང་མངོན་སུམ་དུ། །འགལ་བ་རྣམ་དཔྱོད་མིག་བུས་གསལ་མཐོང་བས། །འཇམ་དབྱངས་གཞུང་དོན་རྨ་མེད་མཁས་པའི་གཏམ། །འདི་ན་བཤད་པར་བྱ་ཡིས་དཔྱོད་ལྡན་ཉོན། །རྟགས་དང་མཚན་ཉིད་སྤྱི་དང་སོ་སོར་ན། །བྱེ་བྲག་སྦྱོར་བ་སྒྲུབ་པའི་ངག་ཡང་དག

།དེ་དག་ཞར་བྱུང་ཚུལ་དུ་བརྡ་དྲན་གྱི། །སྦྱོར་བ་གསུངས་པ་སྒྲུབ་པའི་ངག་མིན་མོད། །ནན་ཏན་ཚུལ་གྱིས་གྲངས་ཀྱི་གསུམ་པར་བཀོད། །དུ་བ་མཚན་གཞི་རྟགས་ཚིག་ཡང་དག་ཏུ། །སྒྲུབ་ལ་ཚུལ་གསུམ་ཚང་བའི་རྟགས་བཀོད་པའི། །གཏན་ཚིགས་སྤྱི་ཡི་སྦྱོར་ ༼༣༢༣༽ བ་ལ་འཕྲོས་ནས། །ཚུལ་གསུམ་ཚང་ལའང་ཚུལ་གསུམ་ཚང་བ་སོགས། །ཐུག་མེད་ཐལ་བ་གཞན་དག་འཕེན་ན་ཡང༌། །ཆོས་ཅན་དུ་བ་ཙམ་ཉིད་རྟོགས་པའི་བློས། །ཚུལ་གསུམ་ཚང་བར་བཟུང་ཡིན་ཚུལ་གསུམ་གཞན། །མི་དགོས་ཐུག་མེད་སྐྱོན་ལས་ཅིས་མི་གྲོལ། །དངོས་འགལ་གཅོད་པར་གྱུར་པའི་དོན་ལྡོག་ནི། །མཚན་ཉིད་ཀྱི་ནི་མཚན་ཉིད་ཡིན་ཞེས་བྱ། །མཚན་ཉིད་བསལ་བྱའི་སྐྱོན་ལ་བྱང་ཕྱོགས་པ། །རྣམ་གྲངས་མང་སྨྲ་ཕལ་ཆེར་བློས་བཏགས་ཙམ། །མདོ་དང་སྡེ་བདུན་ལས་བཤད་མཚན་ཉིད་སྐྱོན། །མ་ཁྱབ་ཁྱབ་ཆེས་མི་སྲིད་གསུམ་པོ་ཡིན། །མཚན་ཉིད་ཅན་གྱི་མིང་སྒྲ་ཤེས་ངོ་ན། །སྒྲུབ་པ་སེལ་ངོའི་མཚོན་བྱའི་མཚན་ཉིད་ཡིན། །དེས་ན་མཚོན་བྱ་ཐ་སྙད་ཉིད་ཡིན་ཀྱང༌། །བརྡ་དང་ཐ་སྙད་གཉིས་ཀྱི་བཟླས་ཕྱེ་བའི། །ཐ་སྙད་མཚོན་བྱ་མིན་པའི་རྣམ་དབྱེ་གཅེས། །མཚན་ཉིད་རྟེན་པ་མཚན་གཞིའི་མཚན་ཉིད་ཡིན། །དེ་ལྟར་བཤད་པའི་ཆོས་གསུམ་རྣམ་གཞག་ནི། །གཞན་སེལ་ཉིད་ཡིན་རང་མཚན་ལྡོག་པ་ནས། །མ་བཤད་འོན་ཀྱང་དོན་བྱེད་ནུས་པ་དང༌། །དངོས་པོ་གཉིས་ལ་བཀོད་ཚོད་མཚན་མཚོན་འཐད། །ཆོས་གསུམ་སེལ་བའི་དབང་བྱས་གསུངས་པའི་གནད། །རྟགས་ཀྱི་སྒྲུབ་བྱ་སྒྲུབ་ཀུན་ ༼༣༢༤༽ སེལ་ངོ་ན། །ཡིན་པས་སེལ་ངོའི་ཆོས་གསུམ་འདིར་བཤད་ཡིན། །འདི་ལས་མཚན་མཚོན་གཉིས་ཀ་བཏགས་ཡོད་ཀྱི། །དངོས་མེད་སྒྲོ་བཏགས་ཡིན་ཀྱང་མཚན་ཉིད་ནི། །ཐ་སྙད་འདོགས་གཞིའི་རྒྱུ་མཚན་ཡིན་པས་ན། །རྫས་ཡོད་སྒྲས་བསྟན་དེ་ལ་དགོངས་པ་ཡིན། །མཚན་མཚོན་གཞི་གསུམ་མཚོན་ལ་གཉིས་གཉིས་དྲུག །ཐ་སྙད་སྒྲུབ་ཀྱི་གཞན་དོན་རྗེས་དཔག་ཡིན། །མཚན་ཉིད་སེལ་ངོའི་རྫས་ཡོད་ཙམ་འཐད་ཀྱང༌། །སྤྱིར་ནི་མཚན་མཚོན་གཉིས་ཀ་བཏགས་ཡོད་ངེས། །འོན་ཀྱང་འཆད་དང་འཇུག་དུས་རྣམ་དབྱེ་གཅེས།།

།།གཉིས་པ་བྱེ་བྲག་ཏུ་ཚད་མའི་མཚན་ཉིད་ངེས་པར་བྱ་བ་ལ་གཉིས་ཏེ། མཚན་ཉིད་ངོས་བཟུང་བ་དང༌། དེས་སྒྲོ་འདོགས་ཇི་ལྟར་སྤྱོད་པའི་ཚུལ་ལོ། །དང་པོ་ལ་གསུམ་སྟེ། གཞན་གྱི་རྟགས་པ་དགག རང་གི་ལུགས་བཞག དེ་ལ་རྩོད་པ་སྤང་བའོ། །དང་པོ་ནི། མི་བསླུ་མ་ཤེས་དོན་གསལ་གཉིས། །རྣམ་གྲངས་པའམ་ཕྱེ་སྟེ་སྨྲ། །མཚན་ཉིད་གཉིས་ཀྱིས་འཇོག་ན་ནི། །མཚོན་བྱ་དེ་ཡང་གཉིས་སུ་འགྱུར། །མཚན་མཚོན་གཉིས་སུ་འདོད་ན་ཡང༌། །སྤྱི་མཚན་གཅིག་པ་མི་སྲིད་འགྱུར། །ཞེས་གསུངས་པ་ལྟར། སློབ་དཔོན་ལྷ་དབང་བློ་ནི་མི་བསླུ་བའི་ཤེས་པ་དང་མ་ཤེས་དོན་གསལ་གང་ཡང་ ༼༣༢༥༽ རུང་བས་ཚད་མའི་མཚན་ཉིད་གོ་ཆོད་པས་རེ་རེ་ཡང་ཚད་མའི་མཚན་ཉིད་ཡོངས་སུ་རྫོགས་པ་རེ་ཡིན་ཞིང༌། དེ་ཡང་གཉིས་པོ་དེ་དོན་ཐ་དད་འདོད་དེ། ལྷའི་འགྲེལ་པར། དེ་ལྟར་ཚད་མའི་མཚན་ཉིད་མི་བསླུ་བ་གཅིག་བཤད་དོ། །མ་ཤེས་དོན་གྱི་གསལ་བྱེད་ཀྱང་གཞན་མཚན་ཉིད་པ་ཡིན་ནོ། །ཞེས་གསུངས་པས་སོ། །རྒྱན་མཛད་པས། མཚན་ཉིད་གཉིས་པོ་དེ་ལ་མཚོན་བྱ་སོ་སོར་ཕྱེ་ནས། མ་ཤེས་དོན་གསལ་གྱི་རིག་པ་དོན་དམ་པའི་ཚད་མའི་མཚན་ཉིད་དང༌། མི་བསླུ་བའི་རིག་པ་ཐ་སྙད་པའི་ཚད་མའི་མཚན་ཉིད་ཡིན་གསུངས། སློབ་དཔོན་ཆོས་མཆོག་ནི་ངོ་བོའི་ཁྱད་པར་དོན་ཐོབ་བྱེད་ཀྱི་ནུས་པ། ཡུལ་གྱི་ཁྱད་པར་ཡོངས་སུ་བཅད་པའི་འཇུག་ཡུལ་ཐོབ་པ། བྱེད་པའི་ཁྱད་པར་དོན་ཡོངས་སུ་གཅོད་བྱེད་སྟེ། དེ་ལྟ་བུའི་ཁྱད་པར་གསུམ་ལྡན་གྱི་མི་བསླུ་བ་དེ་ཚད་མའི་མཚན་ཉིད་དུ་བཞེད་དེ། ཆོས་མཆོག་གི་མཛད་པའི་ཚད་མ་བརྟག་པ་ལས། དོན་བྱེད་མི་བསླུ་བ་ཡིན་ཏེ། དེ་ནུས་ཐོབ་བྱེད་ཚད་མར་འདོད། །འཇུག་ཡུལ་བླང་དོར་བྱ་བའོ། །ཅེས་བཤད་པས་སོ། །ཡང་བྲམ་ཟེ་ཆེན་པོའི་རྗེས་སུ་འབྲང་བ་ཆ་པ་ལ་སོགས་པ་རྣམས་བདེན་པའི་དོན་རྟོགས་ཆོས་གསུམ་ལྡན་ཚད་མའི་ ༼༣༢༦༽ མཚན་ཉིད་དུ་བཞེད་ལ། ཆོས་གསུམ་ནི། ངོ་བོའི་ཁྱད་པར་སྒྲོ་འདོགས་སེལ་བ།

ཡུལ་གྱི་ཁྱད་པར་སྔར་མ་རྟོགས་པའི་དོན་ལ་འཇུག་པ། འཛིན་སྟངས་ཀྱི་ཁྱད་པར་དོན་ལ་མི་འཁྲུལ་བའོ། །ཞེས་གསུངས་སོ། །དེ་ལྟར་ལུགས་བཞི་ལས་དང་པོ་མི་འཐད་དེ། ཚད་མ་དེ་མཚོན་བྱ་དོན་ཐ་དད་པ་གཉིས་ཡིན་པར་ཐལ། དེ་མཚན་ཉིད་དོན་ཐ་དད་པ་གཉིས་ཀྱིས་མཚོན་པར་བྱ་བ་ཡིན་པའི་ཕྱིར། རྟགས་ལྷ་ལ་སོང་ཏེ། མ་ཤེས་དོན་གྱི་གསལ་བྱེད་ཀྱང་གཞན་མཚན་ཉིད་གཉིས་པ་ཡིན་ནོ་ཞེས་བཤད་པས་མཚན་ཉིད་གཉིས་པོ་ཐ་དད་པར་ཞལ་གྱིས་བཞེས་པའི་ཕྱིར། འདིར་འགྲེལ་པར་དེས་ན་འདམ་ཀ་ཅན་མི་སྲིད་པར་བཤད་ཟིན་ཏོ། །ཞེས་གསུངས་པའི་དོན་ཡང་མཚོན་བྱ་གཅིག་ལ་མཚན་ཉིད་ཐ་དད་པ་འདམ་ཁ་ཅན་མི་སྲིད་པ་ཡིན་གྱིས། ཐ་དད་པ་མ་ཡིན་པའི་འདམ་ཁ་ཅན་ནི་མང་དུ་ཡོད་དེ། མངོན་སུམ་དང་སྒྲུབ་བྱ་ཡང་དག་རྣམས་ལ་ལོག་རྟོག་དང་རིགས་མི་མཐུན། སེལ་ཚུལ་ལ་ལྟོས་ནས་མཚན་ཉིད་འདམ་ཁ་ཅན་རང་ཉིད་ཀྱང་བཞེད་དགོས་པའི་ཕྱིར་རོ། །པཎ་ཆེན་གྱིས། མཚན་ཉིད་ཁྱབ་ཆེ་ཆུང་གཉིས་ཀྱིས་འཇོག་ན་ནི། མཚོན་བྱ་ཚད་མ་དེ་ཡང་ཁྱབ་ཆེ་ཆུང་གཉིས་སུ་ཐལ་བར་འགྱུར་བའི་ ༼༣༢༧༽ ཕྱིར་རོ། །ཞེས་པའི་འབྲུ་སྣོན་མཛད་པ་ནི་མི་འཐད་དེ། མཚན་ཉིད་གཉིས་པོ་ཚད་མ་ལ་ཁྱབ་ཆེ་ཆུང་གི་ཁྱད་པར་ཡོད་པ་ལྷས་མ་བཤད་པའི་ཕྱིར་ཏེ། ལྷས་དེ་གཉིས་ཀ་ལ་ཚད་མའི་མཚན་ཉིད་ཡོངས་སུ་རྫོགས་པ་རེ་བཞེད་པའི་ཕྱིར་ཏེ། གཉིས་ཀ་ཚད་མའི་མཚན་ཉིད་རྣམ་གྲངས་པར་བཞེད་པའི་ཕྱིར་ཏེ། གཞུང་ལས། རྣམ་གྲངས་པའམ་ཞེས་པ་དེ་ལྷའི་བཞེད་པ་སྟོན་བྱེད་ཡིན་པའི་ཕྱིར། དེ་ཉིད་ཚད་མའི་མཚན་ཉིད་ཐ་དད་པར་ཞལ་གྱིས་ཇི་ལྟར་བཞེས་ཞེ་ན། ཞལ་གྱིས་བཞེས་ཏེ། མ་ཤེས་དོན་གསལ་དེ་མི་བསླུ་བའི་ཤེས་པ་ལས་མཚན་ཉིད་གཞན་ཡིན་པར་ཞལ་གྱི་བཞེས་པའི་ཕྱིར་ཏེ། ལྷས་མ་ཤེས་དོན་གྱི་གསལ་བྱེད་ཀྱང་གཞན་མཚན་ཉིད་གཉིས་པ་ཡིན་ནོ་ཞེས་བཤད་པའི་ཕྱིར། དེ་ལྟར་ན་དེ་གཉིས་ཚད་མའི་མཚན་ཉིད་ཡོངས་སུ་རྫོགས་པ་རེ་ཡིན་པ་ལྷ་དང་མཐུན་ཀྱང༌། ཚད་མའི་མཚན་ཉིད་ཐ་དད་རྣམ་གྲངས་པར་བཞེད་པ་དེ་མི་མཐུན་པས་དེ་འདིར་འགོག་པ་ལ།

མཚན་ཉིད་གཉིས་ཀྱིས་འཇོག་ན་ནི་ཞེས་སོགས་རྐང་པ་གཉིས་དང༌། དེའི་འགྲེལ་པར། གཉིས་ཀ་ཚད་མའི་མཚན་ཉིད་ཡིན་པ་མི་འཐད་དེ། མཚོན་བྱའང་གཉིས་སུ་འགྲོ་བས་སོ། །ཞེས་གསུངས་པ་ཡིན་ནོ། །ལུགས་ ༼༣༢༨༽ གཉིས་པ་རྒྱན་གྱི་བཞེད་པ་ཡང་མི་འཐད་དེ། ཚད་མ་སྤྱིའི་མཚན་ཉིད་གང་ཡིན་དཔྱོད་པའི་སྐབས་སུ་སོ་སོའི་མཚན་ཉིད་བཞག་ནས་སྤྱིའི་མཚན་ཉིད་མི་འཇོག་པ་ནི་འབྲེལ་མེད་པ་དང༌། ཚད་མ་སྤྱི་ལ་མཚན་ཉིད་མེད་ན། ཚད་མ་མཚོན་བྱ་མ་ཡིན་པར་ཡང་འགྱུར་བའི་ཕྱིར་རོ། །ཆོས་མཆོག་གི་ལུགས་དེ་ཡང་མི་འཐད་སྟེ། མཚན་ཉིད་དུ་བཞག་པའི་ཚིག་དེ་ལ་མ་ཁྱབ་པ་གཅོད་པའི་ནུས་པ་དངོས་སུ་མེད་པར་གཞན་ནས་ཁ་བསྐང་དགོས་ན་མཚན་ཉིད་རྣམ་དག་ཏུ་མི་འགྱུར་བའི་ཕྱིར། བདེན་པའི་དོན་རྟོགས་ཚད་མའི་བྱེད་པ་ཡིན་ལ། ཚད་མའི་མཚན་ཉིད་མ་ཡིན་པའི་ཁྱད་པར་ཡང་མི་འཐད་དེ། ཚད་མའི་བྱེད་པ་དང་མཚན་ཉིད་གཉིས་སུ་འབྱེད་པ་གཞུང་གི་དགོངས་པ་མ་ཡིན་པའི་ཕྱིར། དེ་སྐད་དུ། མ་ཁྱབ་གཅོད་ཚུལ་འདིར་མི་འཐད། །གཉིས་སུ་འབྱེད་པ་དགོངས་པ་མིན། །ཞེས་གསུངས་སོ། །ལུགས་བཞི་པ་བྲམ་ཟེའི་རྗེས་འབྲང་གི་བཞེད་པ་ཡང་མི་འཐད་དེ། ཡུལ་གྱི་ཁྱད་པར་སྔར་མ་རྟོགས་པ་བསྣན་པ་ལ་རྣམ་གཅད་མེད་པ་གང་ཞིག ངོ་བོའི་ཁྱད་པར་སྒྲོ་འདོགས་གཅོད་པས་ཚད་མ་ལ་མ་ཁྱབ་པའི་ཕྱིར། དང་པོ་གྲུབ་ཏེ། འཛིན་སྟངས་དོན་ལ་མ་འཁྲུལ་པའི་བློ་ཡིན་ན། སྔར་ཤེས་པ་གཞན་ཉིད་ཀྱིས་རྟོགས་ཟིན་ 

༼༣༢༩༽ པའི་དོན་ལ་འཇུག་པ་མི་སྲིད་པས་ཁྱབ་པ་གཞིར་བཞག་པའི་ཕྱིར། གཉིས་པ་གྲུབ་ཏེ། མངོན་སུམ་ཀུན་སྒྲོ་འདོགས་གཅོད་བྱེད་མ་ཡིན་པའི་ཕྱིར། དེ་སྐད་དུ། མི་དགོས་མ་ཁྱབ་མི་སྲིད་གསུམ། །བདེན་པའི་དོན་རྟོགས་འདོད་ན་ཡོད། །ཅེས་གསུངས་སོ། །དེང་སང་གི་རྟོག་གེ་པ་ཕལ་ཆེར། གསར་དུ་མི་བསླུ་བའི་རིག་པ་ཚད་མའི་མཚན་ཉིད་ཡིན་ཏེ། རང་གི་གཞལ་བྱ་གསར་དུ་རྟོགས་པས་ཁྱབ་པའི་ཕྱིར་དང༌། མ་ཤེས་དོན་གྱི་གསལ་བྱེད་ཀྱང་ཞེས་པས། མཚན་ཉིད་ཀྱི་ཟུར་དུ་གསར་དུ་བསྣན་དགོས་པར་བསྟན་པའི་ཕྱིར། ཞེས་ཟེར་རོ། །དེ་ནི་མི་འཐད་དེ། འོན་ཆོས་གྲགས་ཀྱིས་མི་བསླུ་བའི་ཤེས་པ་ཚད་མའི་མཚན་ཉིད་དུ་བཞག་ནས། སླར་དེ་ལ་མ་ཁྱབ་ཁྱབ་ཆེས་མི་སྲིད་པའི་སྐྱོན་སྤོང་མཛད་པ་མི་འཐད་པར་ཐལ། མི་བསླུ་བའི་ཤེས་པ་ཚད་མའི་མཚན་ཉིད་མ་ཡིན་པའི་ཕྱིར་ཏེ། ཚད་མའི་མཚན་ཉིད་ཀྱི་ཟུར་དུ་གསར་དུ་ངེས་པ་བསྣན་དགོས་པའི་ཕྱིར། རྟགས་ཁས། གོང་དུ་འདོད་ན། དེ་དེའི་མཚན་ཉིད་དུ་བཞག་པ་ལ་མ་ཁྱབ་པའི་སྐྱོན་སྤོང་བ་ལ་སྒྲ་ལས་བྱུང་བ་ཡང༌། མངོན་པར་འདོད་པ་སྟོན་ཕྱིར་རོ། །ཞེས་དང༌། ཁྱབ་ཆེས་པ་སྤོང་བ་ལ། གཟུང་བ་འཛིན་ཕྱིར་ ༼༣༣༠༽ ཀུན་རྫོབ་ནི། མི་འདོད་ཅེས་པ་དང༌། མི་སྲིད་པའི་སྐྱོན་སྤོང་བ་ལ་བློ་ནི་ཚད་མ་ཉིད་ཅེས་པའི་གཞུང་མ་བྱུང་བར་ཐལ། འདོད་པའི་ཕྱིར། འདོད་ན། གཞུང་དེ་རྣམས་ཚད་མ་བསླུ་མེད་ཅན་ཤེས་པ། ཞེས་པའི་འཕྲོས་དོན་དུ་སྦྱར་ནས་འཆད་ཚུལ་ཞིག་མེད་པར་ཐལ། འདོད་པའི་ཕྱིར། འདོད་ན། གཞུང་དེ་རྣམས་གཞུང་སྔ་མ་ལ་འཕྲོས་པའི་འཆད་ཚུལ་གཅིག་མེད་པར་ཐལ། འདོད་པའི་ཕྱིར། གཞན་ཡང༌། ཚད་མའི་མཚན་ཉིད་ཀྱི་ཟུར་དུ་བྲམ་ཟེའི་རྗེས་འབྲང་གིས་ཡུལ་གྱི་ཁྱད་པར་སྔར་མ་རྟོགས་པ་བསྣན་པ་དེ་ཡང་འགོག་མི་རིགས་པར་ཐལ། ཚད་མའི་མཚན་ཉིད་ཀྱི་ཟུར་དུ་གསར་དུ་བསྣན་པ་དེ་འགོག་མི་རིགས་པའི་ཕྱིར་ཏེ། དེའི་ཟུར་དུ་གསར་དུ་བསྣན་མི་དགོས་པའི་ཕྱིར། རྟགས་ཁས།

གོང་དུ་འདོད་ན། རང་འགྲེལ་ལས། ཡུལ་གྱི་ཁྱད་པར་སྔར་མ་རྟོགས་པ་ལ་རྣམ་གཅད་མེད་པས་མི་དགོས་ཏེ། འཛིན་སྟངས་དོན་ལ་མ་འཁྲུལ་ན་རྟོགས་ཟིན་ལ་འཇུག་པ་མི་སྲིད་ལ། ཞེས་གསུངས་པ་མི་འཐད་པར་ཐལ། འདོད་པ་དེའི་ཕྱིར། དེས་ན་རིགས་གཏེར་གྱི་རྗེས་འབྲངས་སུ་ཁས་འཆེ་བ་དག་གིས་མཚན་ཉིད་ཀྱི་ཟུར་དུ་གསར་དུ་བསྣན་ན་འགྲེལ་པ་འདི་དང་དངོས་སུ་འགལ་བས་བག་ཡོད་པར་བྱོས་ཤིག ༼༣༣༡༽ གཞན་ཡང་ཚད་མའི་སྐད་དོད་ལ་པྲ་མ་ཎ་ཅེས་འབྱུང་བའི་པྲ་ནི་རབ་དང་དང་པོ་ལ་འཇུག མ་ཎ་འཇལ་བ་ལ་འཇུག་པས། ཚད་མའི་སྒྲ་བཤད་པ་ཉིད་ཀྱིས་གསར་རྟོགས་གྲུབ་པས་མཚན་ཉིད་ཀྱི་ཟུར་དུ་གསར་དུ་བསྣན་པ་ལ་རྣམ་བཅད་མེད་ཅིང༌། ཚད་མའི་མཚན་ཉིད་དུ་ཚད་མ་ཉིད་བཞག་པར་ཡང་དོན་གྱིས་འགྲོ་བས་མི་འཐད་པ་འབའ་ཞིག་སྟེ། མཚོན་བྱ་ཚད་མའི་སྒྲ་བཤད་པས་རབ་ཏུ་འཇལ་བ་དང༌། དང་པོར་འཇལ་བ་སོགས་འབྱུང་བའི་དང་པོར་མཇལ་བ་ནི་གསར་དུ་འཇལ་བ་ཉིད་ཡིན་ཞིང༌། དེ་མཚོན་བྱ་ཚད་མའི་རང་ལྡོག་ཏུ་འགྱུར་བའི་མཚན་ཉིད་ཀྱི་ཟུར་དུ་མི་འོས་པའི་ཕྱིར། གཉིས་པ་རང་ལུགས་བཞག་པ་ནི། སློབ་དཔོན་ཕྱོགས་ཀྱི་གླང་པོས་མི་བསླུ་བའི་རིག་པ་ཚད་མའི་མཚན་ཉིད་དུ་གཙོ་བོར་དགོངས་ཀྱང༌། གཞུང་གི་ཆ་འགའ་ཞིག་ཏུ་མ་ཤེས་དོན་གསལ་མཚན་ཉིད་དུ་གསུངས་ལ། དཔལ་ལྡན་ཆོས་ཀྱི་གྲགས་པས། ཕྱོགས་གླང་གིས་དེ་ལྟར་གསུངས་པ་སྔ་ཕྱི་གཉིས་དགོངས་པ་གཅིག་ཏུ་མཛད་ནས་རང་གི་གཞལ་བྱ་རྟོགས་པ་ལ་མི་བསླུ་བའི་བློ་དེ་ཚད་མའི་མཚན་ཉིད་དུ་བཞེད་པ་ཡིན་ནོ། །དེ་ཡང་ཡུལ་གང་ལ་མི་བསླུ། བྱེད་པ་པོ་གང་གིས་མི་བསླུ། ཚུལ་ཇི་ལྟར་མི་བསླུ་བ་དང་གསུམ་ལས། དང་ ༼༣༣༢༽ པོ་ནི། རང་གི་འཇུག་ཡུལ་དུ་གྱུར་པའི་རང་མཚན་ཡོད་ན་འཇུག་ཡུལ་དོན་བྱེད་ནུས་པར་མི་བསླུ། མེད་ན་འཇུག་ཡུལ་དོན་བྱེད་མི་ནུས་པ་ལ་མི་བསླུ་བས། དངོས་པོ་དང་དངོས་མེད་ཀྱི་ཆོས་མཐའ་དག་ཤེས་པ་ཚད་མའི་ཡུལ་གྱི་མི་བསླུ་བ་ཡིན་ནོ། །གཉིས་པ་ནི།

ཤེས་པ་ཚད་མ་རང་ཡུལ་དུ་གྱུར་པའི་དོན་ཇི་ལྟར་གནས་པ་ལྟར། ཡོད་པ་ལ་ཡོད་པར་ཤེས། མེད་པ་ལ་མེད་པར་ཤེས་པ་དེ་ཉིད་མི་བསླུ་བར་གསུངས་པས། ཤེས་པ་ཚད་མ་མཐའ་དག་འདིའི་དངོས་བསྟན་གྱི་བྱེད་པ་པོའི་མི་བསླུ་བ་ཡིན་ནོ། །གསུམ་པ་ནི་རང་གི་འཇུག་ཡུལ་དུ་གྱུར་པའི་རང་མཚན་ཡོད་མེད་ཀྱི་དབང་ལས། རང་མཚན་ཡོད་ནས་རང་མཚན་ལ་ཞུགས་ན་རང་མཚན་ཐོབ་པ་ལ་མི་བསླུ། རང་མཚན་མེད་པས་དེ་ལ་མི་འཇུག་ན་རང་གི་འཇུག་ཡུལ་དུ་གྱུར་པའི་དངོས་མེད་རྟོགས་པ་ལ་མི་བསླུ་བ་དེ་ཡིན་ཏེ། རྣམ་འགྲེལ་ལས། ཚད་མ་བསླུ་མེད་ཅན་ཤེས་པ། །ཞེས་པས་བྱེད་པ་པོའི་མི་བསླུ་བ་བསྟན། དོན་བྱེད་ནུས་ཞེས་པས་ཡུལ་གྱི་མི་བསླུ་བ་དངོས་པོ་དངོས་སུ་བསྟན་ནས། དངོས་མེད་ཤུགས་ལ་བསྟན་པར་གནས་པ་ནི་མི་བསླུ་ཞེས་པས་བྱ་བའི་མི་བསླུ་བ་བསྟན། དེ་བཞིན་དུ། མ་ཤེས་དོན་གྱི་གསལ་བྱེད་ཀྱང་ཞེས་པའི་ཚིག་ཟུར་དོན་ཞེས་པས། ཡུལ་གྱི་མི་བསླུ་བ་དོན་བྱེད་ནུས་པ་དང་མི་ནུས་ ༼༣༣༣༽ པ་གང་རུང་བསྟན། གསལ་བྱེད་ཅེས་པས་བྱེད་པ་པོའི་མི་བསླུ་བ་བསྟན་པས་སོ། །དེ་སྐད་དུ་གཞུང་འདིར་ཡང༌། མི་བསླུ་མ་ཤེས་དོན་གསལ་གཉིས། །རང་མཚན་རྟོགས་པར་དོན་ལ་མཐུན། །ཐ་སྙད་པ་དང་དོན་དམ་པ། །གཉིས་ཀ་ལ་ཡང་གཉིས་པོ་འཇུག །མི་བསླུ་ལས་དང་བྱེད་པོ་དང༌། །བྱ་བ་གསུམ་གྱི་བདག་ཉིད་ཅན། །ཞེས་དང༌། འགྲེལ་པར། མི་བསླུ་བ་དང་མ་ཤེས་དོན་གསལ་གཉིས་ཀ་ཡང་དོན་དངོས་པོ་ཡོད་མེད་རྟོགས་པ་དང་དེ་དག་ལ་མི་བསླུ་བར་དོན་མཐུན་ནོ། །ཞེས་གསུངས་པ་ཡིན་ནོ། །གསུམ་པ་རྩོད་པ་སྤང་བ་ནི། མཚན་ཉིད་གཉིས་ཀ་རང་མཚན་རྟོགས་པ་ལ་མི་སླུ་ན། ནམ་མཁའ་དངོས་མེད་དུ་རྟོགས་པའི་རྗེས་དཔག་སོགས་དངོས་མེད་དུ་འཇལ་བའི་ཚད་མ་ལ་མ་ཁྱབ་བོ་ཞེ་ན་སྐྱོན་མེད་དེ། ཚད་མ་ཡིན་ན། རང་གི་འཇུག་ཡུལ་དུ་གྱུར་པའི་ཆོས་དེ་དངོས་པོར་ཡོད་མེད་གང་རུང་དུ་འཇལ་བས་ཁྱབ་ལ། ཆོས་དེ་དངོས་པོ་དང་རང་མཚན་ཁོ་ནར་འཇལ་བས་མ་ཁྱབ་པའི་ཕྱིར་ཏེ།

རང་མཚན་ཡོད་མེད་དཔྱོད་ཕྱིར་འཐད། །ཅེས་གསུངས་པའི་ཕྱིར། རིགས་གཏེར་གྱི་རྗེས་འབྲང་ཁ་ཅིག་ཚད་མ་ཡིན་ན། རང་གི་འཇུག་ཡུལ་དུ་གྱུར་པའི་རང་མཚན་ཡོད་པས་ཁྱབ་པ་སྒྲུབ་ནས་བུམ་པ་ཚད་མས་མ་ ༼༣༣༤༽ དམིགས་པའི་ས་ཕྱོགས་དེ་དེར་བུམ་པ་མེད་པར་རྟོགས་པའི་རྗེས་དཔག་གི་འཇུག་ཡུལ་དང༌། ནམ་མཁའ་དངོས་མེད་དུ་རྟོགས་པའི་རྗེས་དཔག་ལྟ་བུ་ལ་རྗེས་དཔག་དེའི་གཟུང་རྣམ་འཇུག་ཡུལ་ཡིན་ཟེར་བ་སོགས་ནི་དོན་མེད་དེ། དངོས་མེད་ཀྱི་ཆོས་མཐའ་དག་དངོས་མེད་འཇལ་བའི་ཚད་མའི་འཇུག་ཡུལ་ཡིན་པའི་ཕྱིར་ཏེ། འགྲེལ་པར་དོན་དངོས་པོ་ཡོད་མེད་རྟོགས་པ་དང་དེ་དག་ལ་མི་བསླུ་བར་དོན་མཐུན་ནོ་ཞེས་གསུངས་པ་དེ་འཐད་པའི་ཕྱིར། ཡང་བདག་རྐྱེན་དབང་པོ་ཉེ་བར་བསླད་པའི་དབང་ཤེས་འཁྲུལ་པ་རྣམས་མི་བསླུ་བའི་ཤེས་པ་ཡིན་པའི་ཕྱིར་ན་མཚན་ཉིད་དེ་ཁྱབ་ཆེས་སོ། །ཞེ་ན་མི་བསླུ་བ་ཡིན་པ་མ་གྲུབ་སྟེ། བསླུ་བའི་ཤེས་པ་ཡིན་པའི་ཕྱིར་ཏེ། རྣམ་ངེས་ལས། ཉེ་བར་བསླད་པ་བསླུ་བའི་ཕྱིར། །ཞེས་གསུངས་པའི་ཕྱིར། གཉིས་པ་དེས་སྒྲོ་འདོགས་གཅོད་པའི་ཚུལ་ལ་གསུམ་སྟེ། བཅད་བྱ་སྒྲོ་འདོགས་ཀྱི་རང་བཞིན། གཅོད་བྱེད་ངེས་པའི་རང་བཞིན། དེས་ཇི་ལྟར་ངེས་པའི་ཚུལ་ལོ། །དང་པོ་ནི། གནས་ལུགས་ཀྱི་དོན་ལས་མཐའ་གཞན་དུ་རྟོག་པའི་ཞེན་བློ་དེ་སྒྲོ་འདོགས་ཀྱི་མཚན་ཉིད། དེ་ལ་དབྱེ་ན། རྟོག་པ་ལོག་ཤེས་དང༌། ཐེ་ཚོམ་གཉིས་སུ་ཡོད་པ་ཡིན་ཏེ། ངེས་པའི་འགལ་ཟླ་སྒྲོ་འདོགས་ཡིན། །དེ་ཡི་མཚན་ཉིད་ ༼༣༣༥༽ གནས་ལུགས་ལས། །མཐའ་གཞན་དུ་རྟོག་དབྱེ་ན་གཉིས། རྟོག་པ་ལོག་ཤེས་ཐེ་ཚོམ་མོ། །ཞེས་གསུངས་པའི་ཕྱིར། གཉིས་པ་ནི་རང་ཡུལ་དོན་དང་མཐུན་པར་མཐའ་གཅིག་ཏུ་འཛིན་པའི་རྟོག་པ་གང་ཞིག་དེ་འཛིན་གྱི་བྱེད་པ་མ་ཉམས་ཀྱི་བར་དུ་དེ་མིན་དུ་འཛིན་པའི་སྒྲོ་འདོགས་འབྱུང་མི་སྲིད་པ་དེ་ངེས་ཤེས་ཀྱི་མཚན་ཉིད་དབྱེ་ན། ཚད་མར་གྱུར་པའི་ངེས་ཤེས་དང༌། ཚད་མ་མ་ཡིན་པར་གྱུར་པའི་ངེས་ཤེས་གཉིས།

དང་པོ་ནི། རྗེས་དཔག་ཐམས་ཅད་དོ། །གཉིས་པ་ནི། མངོན་སུམ་གྱིས་དྲངས་ནས་སྐྱེས་པའི་ངེས་ཤེས་ལྟ་བུའོ། །དེ་སྐད་དུ། རང་འགྲེལ་ལས། མངོན་སུམ་དངོས་པོས་སྒྲོ་འདོགས་མི་གཅོད་ཀྱང༌། །དེས་དྲངས་པའི་ངེས་ཤེས་དང་རྗེས་དཔག་གི་ངེས་པ་གཉིས་པོ་དང༌། སྒྲོ་འདོགས་གཉིས་དམིགས་པར་བྱ་བའི་ཡུལ་གཅིག་པས་བསལ་བྱ་སེལ་བྱེད་དུའང་འཐད་ལ་ཞེས་གསུངས་སོ། །གསུམ་པ་ནི། ཀུན་ཏུ་ཐ་སྙད་པའི་ཚད་མ་རྣམས་ངེས་པ་དྲངས་པའི་སྟོབས་ཀྱིས་རང་ཡུལ་ལ་འཇུག་ལྡོག་བྱེད་ཅིང༌། དེ་ཡང་ཚད་མ་འགའ་ཞིག་རང་སྟོབས་ཀྱིས་ངེས་ཤེས་འདྲེན་པར་བྱེད། འགའ་ཞིག་རང་ལས་ཕྱིས་འབྱུང་གི་ཚད་མ་གཞན་གྱི་སྟོབས་ཀྱིས་ངེས་ཤེས་འདྲེན་པར་བྱེད་ལ། ངེས་ཤེས་དེས་སྒྲོ་འདོགས་བཅད་པའི་དོན་ ༼༣༣༦༽ ཡང་ངེས་ཤེས་ནམ་སྐྱེས་པ་ནས་དེའི་བྱེད་པ་མ་ཉམས་ཀྱི་བར་དུ། དེའི་འགལ་ཟླར་གྱུར་པའི་སྒྲོ་འདོགས་འབྱུང་མི་སྲིད་པ་ལ་བྱ་བ་ཡིན་ནོ། །གསུམ་པ་མཚན་ཉིད་ཀྱི་མཚོན་པའི་དོན་གཏན་ལ་དབབ་པ་ལ་བཞི་སྟེ། མཚོན་བྱའི་རབ་ཏུ་དབྱེ་བ། མཚན་གཞི་ལ་ལོག་རྟོག་དགག་པ། མཚན་གཞི་ལ་མཚན་ཉིད་ངེས་བྱེད་ཀྱི་ཚད་མ། དེས་དགག་སྒྲུབ་ཇི་ལྟར་བྱེད་པའི་ཚུལ་ལོ། །དང་པོ་ལ་བཞི་སྟེ། དབྱེ་གཞི་དབྱེ་ངོ་གྲངས་ངེས་སྒྲ་དོན་ནོ། །དང་པོ་ནི། ཡང་དག་པའི་ཤེས་པ་དེ་དབྱེ་གཞི་ཡིན་ཏེ། རྣམ་ངེས་ལས། ཡང་དག་པའི་ཤེས་པ་དེ་ནི་རྣམ་པ་གཉིས་ཏེ། ཞེས་གསུངས་པའི་ཕྱིར། གཉིས་པ་ནི། དབྱེ་ན་མངོན་སུམ་རྗེས་དཔག་གཉིས། །དེ་དག་གཅིག་དང་ཐ་དད་བརྟགས། །ཞེས་གསུངས་པ་ལྟར། ཚད་མའི་དབྱེ་བ་མངོན་སུམ་དང་རྗེས་དཔག་གཉིས་ཡིན་ཞིང༌། ཁ་ཅིག་དེ་གཉིས་གཅིག་པ་བཀག་པའི་ཐ་དད་ཡིན་ཟེར་ཀྱང་མི་འཐད་དེ། གཉིས་ཀ་དངོས་པོ་ཡིན་པའི་ཕྱིར། ཁ་ཅིག་ཡུལ་ཐ་དད་ལ་ལྟོས་ནས། ཐ་དད་དུ་འདོད་པ་ཡང་མི་འཐད་དེ། རྗེས་དཔག་མངོན་སུམ་སྤྱི་ཙམ་པ་དང་ངོ་བོ་ཐ་དད་ན། བྱེ་བྲག་རང་རིག་མངོན་སུམ་དང་ངོ་བོ་ཐ་དད་པར་འགྱུར་བས་ཤེས་པ་མ་ཡིན་པར་ཐལ་བའི་ཕྱིར་རོ། །རང་གི་ལུགས་ནི།

དེས་ན་བློ་ཡི་ངོ་བོར་གཅིག །ཡུལ་ལ་ལྟོས་ནས་ཐ་ ༼༣༣༧༽ དད་ཡིན། ཅེས་པ་ལྟར་མངོན་རྗེས་གཉིས་ཡུལ་ཅན་བློའི་ངོ་བོ་གཅིག་ཡིན་ཏེ། རྗེས་དཔག་ཉིད་ལ་མངོན་སུམ་ངོ་བོ་གཅིག་ཏུ་ལྡན་པའི་ཕྱིར་ཏེ། དེ་ལ་རང་མྱོང་རང་རིག་མངོན་སུམ་ངོ་བོ་གཅིག་ཏུ་ལྡན་པའི་ཕྱིར། ཡུལ་བེམ་ཤེས་སོ་སོ་ལ། ལྟོས་ནས་ཐ་དད་ཡིན་ཏེ། ལ་ལ་མེ་ཡོད་དུ་རྟོགས་པའི་རྗེས་དཔག་གཅིག་ཉིད་ལ་དང་མེའི་ཚོགས་དོན་ལ་ལྟོས་ནས་རྗེས་དཔག་དང༌། ཤེས་པ་རང་གི་ངོ་བོ་ལྟོས་ནས་མངོན་སུམ་ཡིན་པའི་ཕྱིར། འོ་ན་སྔར་མངོན་རྗེས་གཉིས་ཡུལ་ཐ་དད་ལ་ལྟོས་ནས་ཐ་དད་ཡིན་པ་བཀག་པ་དང་འགལ་ལོ་ཞེ་ན་མི་འགལ་ཏེ། སྔར་ཁྱད་གཞི་མངོན་རྗེས་གཉིས་ཡུལ་ཐ་དད་ཡིན་པའི་རྒྱུ་མཚན་ལ་ལྟོས་ནས་ཐ་དད་དུ་འགྱུར་པ་བཀག་པ་ཡིན་ལ། འདིར་ནི་ཁྱད་གཞི་རྗེས་དཔག་གཅིག་ཉིད་རང་གི་འཇུག་ཡུལ་འཇལ་བ་ལ་ལྟོས་ནས་རྗེས་དཔག་དང༌། ཤེས་པ་རང་གི་ངོ་བོ་ལ་མངོན་སུམ་དུ་བཤད་པ་ཡིན་པའི་ཕྱིར། ཡང་ན་གཞུང་དེའི་དོན་ནི་དུ་བའི་རྟགས་ལས་ལ་མེ་ཡོད་དུ་རྟོགས་པའི་ཤེས་པ་གཅིག་ཉིད་ཤེས་པ་རང་གི་ངོ་བོ་ལ་མངོན་སུམ་ཡིན་པས་ཡུལ་ཅན་ལ་རང་རིག་མངོན་སུམ་དང༌། རང་གི་འཇུག་ཡུལ་ལ་དང་མེའི་ཚོགས་དོན་ལ་ལྟོས་ནས་རྗེས་དཔག་ཡིན་པས། ཡུལ་ ༼༣༣༨༽ ལ་ལྟོས་ནས་མངོན་སུམ་དང་ངོ་བོ་ཐ་དད་ཡིན་ཏེ། མངོན་སུམ་ནི་རང་ཡུལ་ལ་རྟོག་མེད་དང༌། དུ་བའི་རྟགས་ལས་ལ་མེ་ཡོད་དུ་རྟོགས་པའི་ཤེས་པ་ནི་རང་ཡུལ་ལ་རྟོག་པ་ཡིན་པའི་ཕྱིར། དེ་སྐད་དུ། འགྲེལ་པར། ཤེས་པ་གཅིག་ཉིད་ཡུལ་ལ་རྒྱབ་ཀྱི་མེ་ལ་ལྟོས་ནས་རྗེས་དཔག་ཡིན་ཞིང༌། ཤེས་པའི་ངོ་བོ་ལ་ལྟོས་ནས་མངོན་སུམ་ཡིན་པས་ཡུལ་ལ་ལྟོས་ནས་ཐ་དད། ཡུལ་ཅན་ལ་ལྟོས་ནས་གཅིག་ཡིན་ནོ། །ཞེས་གསུངས་པ་ཡིན་ནོ། །ཀུན་མཁྱེན་གཡག་པས། ཡུལ་ལ་ལྟོས་ནས་མངོན་སུམ་དང་ཐ་དད་ཡིན་ཏེ། རྗེས་དཔག་དེ་སྒྲ་དོན་གྱི་དངོས་ཡུལ་ཅན་ཡིན་པའི་ཕྱིར། ཞེས་དང༌། པཎ་ཆེན་གྱིས་ཡུལ་རང་སྤྱི་གཉིས་ལ་ལྟོས་ནས་མངོན་རྗེས་གཉིས་ཐ་དད་དུ་ངེས་པ་ཡིན་ནོ། །ཞེས་པའི་འབྲུ་མཛད་པ་ནི་གཞུང་གི་དགོངས་པར་མི་འབྱོར་ཏེ།

དེ་ལྟར་ན་མངོན་སུམ་གྱི་འཇུག་ཡུལ་ཡིན་ན་རང་མཚན་དང༌། རྗེས་དཔག་གི་འཇུག་ཡུལ་ཡིན་ན་སྤྱི་མཚན་ཡིན་པས་ཁྱབ་དགོས་པར་འགྱུར་བ་ལས་དེ་མི་འཐད་པའི་ཕྱིར། འགྲེལ་པར་ཡུལ་ལ་རྒྱབ་ཀྱི་མེ་ལ་ལྟོས་ནས་རྗེས་དཔག་ཡིན་ཞིང་ཞེས་པ་དང་ཡང་དངོས་སུ་འགལ་ཏེ། རྗེས་དཔག་ཡུལ་རང་མཚན་ལ་ལྟོས་ནས་མངོན་སུམ་དང་ངོ་བོ་ཐ་དད་པ་གཞུང་འདིའི་བསྟན་དོན་མ་ ༼༣༣༩༽ ཡིན་པའི་ཕྱིར་ཏེ། རྗེས་དཔག་ཡུལ་སྤྱི་མཚན་ལ་ལྟོས་ནས། མངོན་སུམ་དང་ཐ་དད་ཡིན་པ་གཞུང་འདིའི་བསྟན་དོན་ཡིན་པའི་ཕྱིར། རྟགས་ཁས། དེས་ན་རྗེས་དཔག་ནི་རང་གི་འཇུག་ཡུལ་འཇལ་བ་ལ་ལྟོས་ནས་མངོན་སུམ་དང་ངོ་བོ་ཐ་དད་ཡིན་ཀྱང་སྤྱིར་མངོན་སུམ་དང་ངོ་བོ་གཅིག་ཡིན་ཏེ། རང་རིག་མངོན་སུམ་དང་ངོ་བོ་གཅིག་ཡིན་པའི་ཕྱིར། དཔེར་ན་ཤ་པ་དང་ངོ་བོ་གཅིག་ཡིན་པས་ཤིང་དང་ངོ་བོ་གཅིག་ཡིན་པར་འགྱུར་བ་བཞིན་ནོ། །གལ་ཏེ་ཡུལ་ལ་ལྟོས་ནས་ཐ་དད་ཡིན་ན། རྗེས་དཔག་དེ་ཡུལ་རང་གི་ངོ་བོ་ལ་མངོན་སུམ་མ་ཡིན་པས་ཤེས་པ་མ་ཡིན་པར་འགྱུར་ཏེ། རང་གི་ངོ་བོ་ལ་རང་རིག་མ་ཡིན་པའི་ཕྱིར། རང་རིག་མངོན་སུམ་དང་ངོ་བོ་གཅིག་པས་མངོན་སུམ་དང་ངོ་བོ་གཅིག་ཏུ་འགྱུར་ན། དེ་དབང་མངོན་དང་ངོ་བོ་ཐ་དད་པས་མངོན་སུམ་དང་ངོ་བོ་ཐ་དད་དུ་འགྱུར་བ་ཡང་མཚུངས་སོ། །ཞེ་ན་སྐྱོན་དང་པོ་མེད་དེ། རྗེས་དཔག་རང་གི་ངོ་བོ་ལ་མངོན་སུམ་དུ་སོང་བའི་ཚེ་རྗེས་དཔག་གི་ངོ་བོ་དེ་རྗེས་དཔག་གི་ཡུལ་གྱི་ལྡོག་ཆ་མ་ཡིན་པའི་ཕྱིར་ཏེ། རྗེས་དཔག་གི་ངོ་བོ་དེ་རྗེས་དཔག་གི་ཡུལ་ལ་རྟོག་པའི་ཡུལ་ཅན་གྱི་ལྡོག་ཆར་གྱུར་པ་ཡིན་པའི་ཕྱིར། དེ་སྐད་དུ། འགྲེལ་པར། རྗེས་དཔག་ཡུལ་གྱི་ལྡོག་པ་མ་ཡིན་གྱིས། ༼༣༤༠༽ ཡུལ་ལ་རྟོག་པའི་བློ་ཡིན་པས་སྐྱོན་དང་པོ་ལས་གྲོལ་ལ་ཞེས་གསུངས་སོ། །སྐྱོན་གཉིས་པ་ཡང་མེད་དེ། མངོན་སུམ་བྱེ་བྲག་པ་གཅིག་དང་ངོ་བོ་གཅིག་ན་མངོན་སུམ་དང་ངོ་བོ་གཅིག་ཡིན་པས་ཁྱབ་ལ། མངོན་སུམ་བྱེ་བྲག་པ་གཅིག་དང་ངོ་བོ་ཐ་དད་ཡིན་ན།

མངོན་སུམ་དང་ངོ་བོ་ཐ་དད་ཡིན་པས་མ་ཁྱབ་པའི་ཁྱད་པར་ཡང་འཐད་པའི་ཕྱིར། དཔེར་ན་ཤ་པ་ཤུག་པ་དང་ངོ་བོ་ཐ་དད་པས་ཤིང་དང་ངོ་བོ་ཐ་དད་པར་འགྱུར་བ་མ་ཡིན་པ་བཞིན་ནོ། །གསུམ་པ་གྲངས་ངེས་ནི། གཞལ་བྱ་གཉིས་ཕྱིར་ཚད་མ་གཉིས། །དེ་ལ་གྲངས་གཞན་བཀག་ཕྱིར་རོ། །ཞེས་གསུངས་པ་ལྟར། ཚད་མའི་གྲངས་ངེས་འཆད་པའི་སྐབས་འདིར་ཆོས་ཅན། འཇལ་བྱེད་ཚད་མ་ལ་མངོན་རྗེས་གཉིས་སུ་གྲངས་ངེས་ཏེ། ཚད་མའི་གཞལ་བྱ་ལ་རང་མཚན་དང་སྤྱི་མཚན་གཉིས་སུ་གྲངས་ངེས་པའི་ཕྱིར། བཞི་པ་སྒྲ་དོན་ནི། མངོན་སུམ་གྱི་སྐད་དོད་དུ། པྲ་ཏི་ཨཀྵ་ཞེས་པ་འབྱུང་བའི་པྲ་ཏི་ནི་སོ་སོ་དང༌། ཨཀྵ་ནི་དབང་པོ་ལ་འཇུག་པས། དབང་པོ་སོ་སོ་ལ་བརྟེན་པས་ན། མངོན་སུམ་ཞེས་པར་འགྱུར་རོ། །ཞེས་ཀུན་མཁྱེན་ཆེན་པོས་བཤད་ལ། རང་འགྲེལ་ཉིད་ལས་དབང་པོ་ལ་བརྟེན་པ་ལ་མངོན་སུམ་ཞེས་བཤད་ལ། གང་ལྟར་མངོན་སུམ་གྱི་སྒྲ་མུ་གསུམ་པ་ཡིན་ཏེ། མངོན་སུམ་དང་པོ་གཉིས་ལ་བཤད་ ༼༣༤༡༽ འཇུག་གཉིས་ཀ་ཡོད་པའི་ཕྱིར། ཕྱི་མ་གཉིས་ལ་འཇུག་ཏུ་ཡོད་ཀྱང་བཤད་དུ་མེད། དབང་ཤེས་འཁྲུལ་པ་རྣམས་ལ་བཤད་དུ་ཡོད་ཀྱང་འཇུག་ཏུ་མེད་པའི་ཕྱིར། རྗེས་དཔག་གི་སྐད་དོད་དུ་ཨ་ནུ་མཱ་ཎ་ཞེས་འབྱུང་བའི་ཨ་ནུ་ནི་ཕྱིས་སམ་རྗེས་ལ་འཇུག མཱ་ཎ་ནི་འཇལ་བའམ་དཔག་པ་ལ་འཇུག་པས་ཕྱོགས་ཆོས་མཐོང་ཞིང་འབྲེལ་པ་ངེས་པའི་རྗེས་སུ་བསྒྲུབ་བྱ་འཇལ་བའི་དོན་གྱིས་ན་རྗེས་དཔག་ཅེས་བཤད་འཇུག་གཉིས་ཀ་ཡོད་པའི་མུ་ཡིན་ནོ། །གཉིས་པ་མཚན་གཞི་ལ་ལོག་རྟོག་དགག་པ་ལ་གཉིས་ཏེ། མངོན་སུམ་གྱི་མཚན་གཞིལ་ལོག་རྟོག་དགག་པ་དང༌། རྗེས་དཔག་གི་མཚན་གཞི་ལ་ལོག་རྟོག་དགག་པའོ། །དང་པོ་ལ་གསུམ་སྟེ། མངོན་སུམ་མ་ཡིན་པ་ལ་ཡིན་པར་རྟོག་པ་དགག་པ། ཡིན་པ་ལ་མ་ཡིན་པར་རྟོག་པ་དགག་པ། ཡིན་མིན་མཚུངས་པའི་ལོག་རྟོག་དགག་པའོ། །དང་པོ་ནི། ཡུལ་དུས་རྣམ་པ་འཁྲུལ་པའི་ཆ། །མངོན་སུམ་ཚད་མར་འདོད་པ་ཡོད། །རང་མཚན་མེད་ཕྱིར་མངོན་སུམ་མིན། །རྟགས་ལས་ངེས་ན་རྗེས་དཔག་སྲིད། །ཅེས་གསུངས་པ་ལྟར།

རྒྱན་མཛད་པ། ཡུལ་ལ་འཁྲུལ་བ་ནོར་བུའི་འོད་ལ་ནོར་བུར་འཛིན་པའི་བློ་ཡུལ་གྱི་ཁྱད་པར་སྒོ་ཕུགས་ལ་འཁྲུལ་ཡང༌། ནོར་བུ་ཙམ་ལ་མངོན་སུམ་ཚད་མར་འདོད། ། 

༼༣༤༢༽ དུལ་བ་ལྷ། དུས་ལ་འཁྲུལ་བ། ནམ་ཕྱེད་ལ་ཉིན་ཕྱེད་དུ་འཁྲུལ་ནས་ཉིན་ཕྱེད་ཀྱི་བུ་ཚ་རྨི་བའི་རྨི་ལམ་གྱི་ཤེས་པ་ཉིན་གུང་གི་བུ་གཟུགས་ལ་མངོན་སུམ་ཚད་མར་འདོད། རྔོག་ལོ་ཙཱ་བ་རྣམ་པ་ལ་འཕྲུལ་པ་དུང་དཀར་སེར་འཛིན་གྱི་དབང་ཤེས་དེ་དུང་གི་ཁ་དོག་ལ་འཁྲུལ་ཡང་དབྱིབས་ལ་མངོན་སུམ་ཚད་མ་དང༌། ལྗོན་ཤིང་འགྲོར་སྣང་གི་དབང་ཤེས་དེ་ལྗོན་ཤིང་སྡོད་པའི་ཆ་ལ་འཁྲུལ་པ་ཡང་ལྗོན་ཤིང་རང་མཚན་པ་ལ་མངོན་སུམ་ཚད་མར་འདོད་པ་རྣམས་རིམ་བཞིན་མི་འཐད་དེ། ནོར་བུའི་འོད་ལ་ནོར་བུར་འཛིན་པའི་བློ་ཆོས་ཅན། ཁྱོད་ནོར་བུ་ལ་མངོན་སུམ་ཚད་མ་མ་ཡིན་པར་ཐལ། ཁྱོད་ལ་ནོར་བུ་རང་མཚན་སྣང་བ་མེད་པའི་ཕྱིར་ཏེ། ཁྱོད་ལ་ནོར་བུ་རང་མཚན་གྱིས་རྣམ་པ་མ་གཏད་པའི་ཕྱིར། དེ་བཞིན་དུ། དུས་ལ་འཁྲུལ་པའི་མཚན་གཞི་དེ་ཡང་ཆོས་ཅན། ཉིན་གུང་གི་བུ་གཟུགས་ལ་མངོན་སུམ་ཚད་མ་མིན་པར་ཐལ། ཁྱོད་ལ་ཉིན་གུང་གི་བུ་གཟུགས་རང་མཚན་པ་སྣང་བ་མེད་པའི་ཕྱིར། དུང་དཀར་སེར་འཛིན་གྱི་དབང་ཤེས་དང༌། ལྗོན་ཤིང་འགྲོར་སྣང་གི་དབང་ཤེས་ཡང་ཆོས་ཅན། དུང་གི་དབྱིབས་དང་ངོ་བོ་དབྱེར་མེད་ཀྱི་ཁ་དོག་དཀར་པོ་དང༌། ལྗོན་ཤིང་དང་དབྱེར་མེད་ཀྱི་ལྗོན་ཤིང་བསྡོད་པའི་ཆ་ཡང་ ༼༣༤༣༽ མངོན་སུམ་དུ་མཐོང་བར་ཐལ། དུང་གི་དབྱིབས་དང་ལྗོན་ཤིང་མངོན་སུམ་དུ་མཐོང་བའི་ཕྱིར། ཁྱབ་ཏེ། ངོ་བོ་དབྱེར་མེད་ཀྱི་རྫས་གཅིག་ཡིན་ན། རང་གི་ཡུལ་ཅན་མངོན་སུམ་གྱིས་མཐོང་མ་མཐོང་གི་ཆ་གཉིས་མེད་པས་ཁྱབ་པ་གང་ཞིག དུང་གི་དབྱིབས་དང་དེའི་ཁ་དོག་ངོ་བོ་དབྱེར་མེད་ཀྱི་རྫས་གཅིག་དང༌། ལྗོན་ཤིང་དང་ལྗོན་ཤིང་སྡོད་པའི་ཆ་ཡང་ངོ་བོ་དབྱེར་མེད་ཀྱི་རྫས་གཅིག་ཡིན་པའི་ཕྱིར། དེ་སྐད་དུ། རྣམ་འགྲེལ་ལས། དོན་གྱི་རང་གི་ངོ་བོ་གཅིག བདག་ཉིད་མངོན་སུམ་ཡིན་པ་ལ། ཚད་མ་རྣམས་ཀྱིས་བརྟགས་བྱ་གང༌། །མ་མཐོང་ཆ་གཞན་ཅི་ཞིག་ཡོད། །ཅེས་གསུངས་སོ། །ཡང་ནོར་བུའི་འོད་དང་ལྡན་པའི་རྟགས་ལས།

གཞི་དེར་ནོར་བུ་ཡོད་པར་ངེས་པ་ཡིན་ན། རྗེས་དཔག་ཏུ་འབྱུང་སྲིད་དེ། དེའི་ངེས་ཤེས་དེ་འབྲས་རྟགས་ཡང་དག་ལ་བརྟེན་པའི་བློ་ཡིན་པའི་ཕྱིར། འདིར་པཎ་ཆེན་གྱིས། གཞན་དག་དེ་ལ་མངོན་སུམ་མ་ཡིན་ཏེ། དེ་རང་མཚན་མི་སྣང་བའི་ཕྱིར། ཞེས་ཟེར་བ་ནི་གཞུང་གི་དོན་མ་ཡིན་ཏེ། སྔོན་པོ་འཛིན་པའི་མངོན་སུམ་དེ་དེ་ལ་མངོན་སུམ་ཡིན་ཀྱང༌། དེ་རང་མཚན་མི་སྣང་བ་བཞིན་ནོ། །འོ་ན་དེ་ལ་མངོན་སུམ་ཡིན་ན། དེས་དེ་མངོན་སུམ་དུ་མཐོང་བར་ཐལ་བ་མ་ཡིན་ནམ་ཞེ་ན། མ་ཡིན་ཏེ། དོན་དེ་ ༼༣༤༤༽ ལ་རྟོག་པ་དང་བྲལ་ཞིང་མ་འཁྲུལ་བའི་རིག་པ་ཡིན་པ་ཙམ་གྱིས་དེ་ལ་མངོན་སུམ་དུ་འཇོག་ནུས་པ་ཡིན་གྱིས། དེ་ལ་མངོན་སུམ་དང་ཚད་མར་འཇོག་པ་ལ་དེ་མཐོང་བ་དང་རྟོགས་པ་དགོས་པ་ནི། མདོ་སྡེ་པའི་རང་ལུགས་མ་ཡིན་པའི་ཕྱིར་རོ། །ཞེས་དང༌། དོན་ལ་ལྟ་བའི་མངོན་སུམ་གྱིས། འཇུག་ཡུལ་ཕྱི་རོལ་དོན་རྟོགས་པ། །བྱེ་བྲག་སྨྲ་བའི་ལུགས་ཡིན་གྱིས། །མདོ་སྡེ་སྨྲ་བའི་གཞུང་ན་མེད། །ཅེས་གསུངས་པ་ནི་མི་འཐད་དེ། འོ་ན་སྔོན་འཛིན་དབང་མངོན་དེས། །སྔོན་པོ་མངོན་སུམ་དུ་མཐོང་ན་དེས་སྔོན་པོ་དང་ངོ་བོ་དབྱེར་མེད་རྫས་གཅིག་གི་ཆོས་ཐམས་ཅད་མངོན་སུམ་དུ་མཐོང་དགོས་པ་དེ་སྔར་དྲངས་པའི་རྣམ་འགྲེལ་གྱི་གཞུང་གི་དོན་མིན་པར་ཐལ། སྔོན་འཛིན་དབང་མངོན་གྱིས་སྔོན་པོ་མངོན་སུམ་དུ་མ་མཐོང་བའི་ཕྱིར། རྟགས་ཁས། འདོད་ན་གཞུང་དེ་ལ་འཆད་ཚུལ་གཅིག་མེད་པར་ཐལ་བ་དང༌། རང་མཚན་མེད་ཕྱིར་མངོན་སུམ་མིན། །ཞེས་པའི་འགྲེལ་པར་གཞུང་དེ་དྲངས་པ་ཡང་དགོས་པ་མེད་པར་འགྱུར་རོ། །སྔོན་འཛིན་མངོན་སུམ་ཆོས་ཅན། ཁྱོད་སྔོན་པོ་ལ་ལྟ་བ་པོ་མ་ཡིན་པར་ཐལ། ཁྱོད་ཀྱི་ལྟ་བྱར་གྱུར་པའི་སྔོན་པོ་མེད་པའི་ཕྱིར། འདོད་ན། དོན་ལ་ལྟ་བའི་མངོན་སུམ་གྱིས་ཞེས་སོགས་བཤད་པ་དང་འགལ་ལོ། །མ་ཁྱབ་ན་ལྟ་ ༼༣༤༥༽ བྱ་མེད་པའི་ལྟ་བྱེད་འདོད་པ་གྲངས་ཅན་གྱི་ལུགས་སུ་གནས་པར་འགྱུར་རོ། །གོང་དུ་མ་གྲུབ་ན་དེའི་ལྟ་བྱར་གྱུར་པའི་སྔོན་པོ་མེད་པར་ཐལ།

དེའི་མཐོང་བྱར་གྱུར་པའི་སྔོན་པོ་མེད་པའི་ཕྱིར་ཏེ། སྔོན་པོ་ལ་མངོན་སུམ་ཡིན་ན། སྔོན་པོ་མཐོང་བ་དང་རྟོགས་པ་དགོས་པ་མདོ་སྡེ་པའི་རང་ལུགས་མ་ཡིན་པའི་ཕྱིར། ཡང་རྒྱན་མཁན་པོ་དང་རྔོག་ལོ་ཙཱ་བ། དུང་གི་ཁ་དོག་འཛིན་པའི་མིག་ཤེས་དེ་དུང་གི་རེག་བྱ་འཇམ་པ་དང་ལྕི་བ་ལ་མངོན་སུམ་ཚད་མ་ཡིན་གསུང་བ་མི་འཐད་དེ། འོན་རེག་བྱ་འཛིན་པའི་རྣམ་ཤེས་བསྐྱེད་པ་ལ་ལུས་དབང་དོན་མེད་པར་ཐལ། མིག་ཤེས་དེ་རེག་བྱ་ལ་ཚད་མ་ཡིན་པའི་ཕྱིར། གལ་ཏེ་དུང་གི་ཁ་དོག་མཐོང་བ་ལས་དུང་གི་རེག་བྱ་འཇམ་པ་སོགས་ཀྱང་རྟོགས་ནུས་པ་མ་ཡིན་ནམ་ཞེ་ན། དེ་ལྟར་རྟོགས་ཀྱང་དེ་ནི་མངོན་སུམ་མ་ཡིན་ཏེ། རྒྱུ་ཆོས་རྗེས་སུ་དཔོག་པའི་རྗེས་དཔག་ཡིན་པའི་ཕྱིར་ཏེ། སྐྱེ་མཆེད་ཀྱི་རྫས་གཞན་ལས་དུས་མཉམ་པའི་སྐྱེ་མཆེད་ཀྱི་རྫས་གཞན་དཔོག་པའི་རྗེས་དཔག་ཡིན་པའི་ཕྱིར། ཀུན་མཁྱེན་བླ་མའི་ལེགས་བཤད་དོ། །གཡག་ཊིཀ་ཏུ། རིག་བྱ་འཇམ་པོ་ལས་ཁ་དོག་དཔོག་པ་རྒྱུའི་ཆོས་དཔོག་པར་སློབ་དཔོན་གྱིས་གསུངས་པའི་ཕྱིར། ཞེས་གསུངས་པ་ནི་སྔ་ཕྱི་གོ་ལོག་པ་སྟེ། འདིར་ནི་དུང་གི་ཁ་དོག་མཐོང་བ་ལས་ ༼༣༤༦༽ དེའི་རེག་བྱ་འཇམ་པོ་དཔོག་པ་རྒྱུ་ཆོས་རྗེ་དཔོག་ཏུ་གསུངས་པ་ཡིན་པའི་ཕྱིར། འདིར་པཎ་ཆེན་གྱིས། ཁ་དོག་འཛིན་པའི་མིག་ཤེས་འབྱུང་འགྱུར་གྱི་རེག་བྱ་ལ་ཚད་མར་མི་འདོད་ཀྱང༌། སྤྱིར་རེག་བྱ་ལ་ཚད་མར་འགྱུར་བའི་སྐབས་ཞིག་ཁས་ལེན་དགོས་ཏེ། སེར་པོ་འཛིན་པའི་མིག་ཤེས་དེ་སེར་པོའི་རྡུལ་ཕྲན་ལྷན་ཅིག་ཏུ་ཚོགས་པ་ལ་ཚད་མ་དང༌། དེ་ཡང་དེའི་གཟུང་དོན་དུ་ཁས་ལེན་དགོས་པའི་ཕྱིར། ཞེས་གསུངས་པ་ཡང་མི་འཐད་དེ། འོ་ན་སེར་པོར་འཛིན་པའི་མིག་ཤེས་ཆོས་ཅན། ཁྱོད་མིག་ཤེས་དང༌། སྣའི་རྣམ་ཤེས་དང༌། ལྕེའི་རྣམ་ཤེས་དང༌། ལུས་ཀྱི་རྣམ་ཤེས་བཞི་ཀ་ཡིན་པར་ཐལ། གཟུགས་འཛིན་དབང་ཤེས། དྲི་འཛིན་དབང་ཤེས། རོ་འཛིན་དབང་ཤེས། རེག་འཛིན་དབང་ཤེས་དང་བཞི་ཀ་ཡིན་པའི་ཕྱིར།

ཁྱབ་ཏེ། དབང་ཤེས་སོ་སོས་ཕྱིའི་སྐྱེ་མཆེད་སོ་སོ་ལ་ཡུལ་ཅན་དུ་འཇུག་པའི་རྣམ་དབྱེ་ཁས་ལེན་དགོས་པའི་ཕྱིར། གོང་དུ་མ་གྲུབ་ན། དེར་ཐལ། གཟུགས་འཛིན་དབང་ཤེས་ཡིན་པ་གང་ཞིག དྲི་འཛིན་དབང་ཤེས་ཀྱང་རིམ་བཞིན་དུ་ཡིན་པའི་ཕྱིར། དང་པོ་བསླ། གཉིས་པ་མ་གྲུབ་ན། དེར་ཐལ། སེར་པོའི་སྟེང་གི་དྲི་རྡུལ་གཟུང་འཛིན་དོན་དུ་འཛིན་པའི་དབང་ཤེས་ཡིན་པའི་ཕྱིར། རྟགས་ཁས། ཕྱི་མ་གཉིས་མ་གྲུབ་ན་ཡང་རིགས་འགྲེ། དེས་ན་ ༼༣༤༧༽ སེར་པོའི་སྟེང་གི་དྲི་རྡུལ་སོགས་རྡུལ་རྫས་གཞན་བདུན་སེར་པོ་དང་གྲུབ་སྡེ་རྫས་གཅིག་ཡིན་ཀྱང༌། དེ་དང་ངོ་བོ་དབྱེར་མེད་ཀྱི་རྫས་གཅིག་མ་ཡིན་པས། སེར་འཛིན་མངོན་སུམ་ལ་དེ་རྣམས་སྣང་དགོས་པའི་ངེས་པ་མེད་དེ། འདི་ལ་དགོངས་ནས་རང་འགྲེལ་ལས་ཀྱང༌། ངོ་བོ་དབྱེར་མེད་ཀྱི་གཅིག་ཡིན་པ་ལ་སྣང་མི་སྣང་གི་ཆ་གཉིས་མེད་དེ། ཞེས་གསུངས་པའི་ཕྱིར། དཔེར་ན་བུམ་པའི་གཟུགས་དང་དྲི་ལ་སོགས་པས་ཀྱང་རང་འཛིན་དབང་ཤེས་སོ་སོར་བསྐྱེད་ནུས་པའི་ཁྱད་པར་མི་འདྲ་བ་རེ་སྟོན་པར་བྱེད་པས་བུམ་པའི་གཟུགས་དེ་མིག་ཤེས་ཁོ་ནའི་ཡུལ་དང༌། དེའི་དྲི་དེ་སྣའི་རྣམ་ཤེས་ཁོ་ནའི་ཡུལ་དང༌། དེའི་རོ་དེ་ལྕེའི་རྣམ་ཤེས་ཁོ་ནའི་ཡུལ་དང༌། དེའི་རེག་བྱ་འབྱུང་བ་དང་འབྱུང་འགྱུར་གཉིས་ཀ་ལུས་ཀྱི་རྣམ་ཤེས་ཁོ་ནའི་ཡུལ་ཡིན་པ་དང༌། དེས་མཚོན་ནས་ཙན་དན་གྱི་གཟུགས་དང་དྲི་ལ་སོགས་པ་ལ་ཡང་དབང་ཤེས་སོ་སོའི་འཇུག་པ་མ་འདྲེས་པར་ཤེས་པར་བྱའོ། །དེ་སྐད་དུ། རྣམ་འགྲེལ་ལས། བུམ་པ་ཡི་ནི་གཟུགས་སོ་ཞེས། །དེ་ནུས་ཁྱད་པར་སྟོན་པར་བྱེད། །ཕྱོགས་འདིས་གཞན་ལའང་བརྗོད་པར་བྱ། །ཞེས་གསུངས་སོ། །གཉིས་པ་ཡིན་པ་ལ་མ་ཡིན་པར་རྟོག་པ་དགག་པ་ནི། ཁྱུང་རིན་ཆེན་གྲགས། སྒོ་རྒྱབ་ཀྱི་བུམ་པ་ ༼༣༤༨༽ ལ་མཛོད་ཕུགས་ཀྱི་བུམ་པར་འཁྲུལ་པའི་ཚེ། སྒོ་རྒྱབ་ཀྱི་བུམ་པ་འཛིན་པའི་མིག་ཤེས་དེ་ཡུལ་ལ་འཁྲུལ་པ་དང༌། སྔ་དྲོའི་བུམ་པ་ལ་ཕྱི་དྲོའི་བུམ་པར་འཁྲུལ་ནས་སྔ་དྲོའི་བུམ་པ་འཛིན་པའི་མིག་ཤེས་དེ་དུས་ལ་འཁྲུལ་པ་དང༌།

སྣམ་བུའི་དམར་པོ་ལ་བུམ་པའི་དམར་པོར་འཁྲུལ་པའི་ཚེ་སྣམ་བུའི་དམར་པོ་འཛིན་པའི་མིག་ཤེས་དེ་རྣམ་པ་ལ་འཁྲུལ་པས། དེའི་ཚེ་མིག་ཤེས་སོ་སོ་སྒོ་རྒྱབ་ཀྱི་བུམ་པ་དང༌། སྔ་དྲོའི་བུམ་པ་དང༌། སྣམ་བུ་དམར་པོ་ལ། མངོན་སུམ་ཚད་མ་ཡིན་པ་མི་འཐད་ཅེས་ཟེར་རོ། །དེ་ནི་རྟོག་པ་དང་དབང་ཤེས་དུས་གཅིག་ཏུ་བྱུང་བའི་ཆ་སོ་སོར་འབྱེད་མ་ཤེས་པ་ཡིན་པས། འདིར་ནི་དེའི་ཚེ་ཡུལ་དུས་རྣམ་པ་ལ་འཁྲུལ་པའི་རྟོག་པའི་ཆ་ནི་ལོག་ཤེས་ཡིན་པས་འཁྲུལ་པ་དང༌། དུས་མཉམ་པའི་དབང་ཤེས་རྣམས་ནི་སྒོ་རྒྱབ་ཀྱི་བུམ་པ་རང་མཚན་པ་སོགས་ལ་མ་འཁྲུལ་པས་མངོན་སུམ་ཚད་མ་ཡིན་ཏེ། དཔེར་ན་སྔོན་པོ་ལ་རྟག་པར་སྒྲོ་འདོགས་འཁྲུལ་པ་དང་བཅས་པའི་ཚེ། སྒྲོ་འདོགས་དེ་རྒྱུད་ལྡན་གང་ཟག་གི་རྒྱུད་ཀྱི་སྔོན་འཛིན་མངོན་སུམ་སྔོན་པོ་མི་རྟག་པ་ལ་མངོན་སུམ་ཚད་མ་ཡིན་པ་བཞིན་ནོ། །དེ་སྐད་དུ། རྟོག་པ་ཡུལ་དུས་རྣམ་པ་ལ། །འཁྲུལ་པས་མངོན་སུམ་འགོག་ཅེས་ཟེར། །རྟོག་པ་འཁྲུལ་ཡང་དབང་ཤེས་ལ། །མི་ ༼༣༤༩༽ སྒྲིབ་སྔོན་འཛིན་ཚད་མ་བཞིན། །ཞེས་གསུངས་སོ། །འདིའི་ཐད་ཀྱི་འགྲེལ་པར། བུམ་པ་ལ་རྟག་པར་འཛིན་པའི་སྒྲོ་འདོགས་ཡོད་ཀྱང་སྔོན་པོ་ལ་མངོན་སུམ་ཚད་མར་འགྱུར་བ་བཞིན་ནོ། །ཞེས་གསུངས་པ་ལ། ཁ་ཅིག་བུམ་པ་ལ་ཞེས་པ་མ་དག་སྟེ། སྔོན་པོ་ལ་རྟག་པར་སྒྲོ་འདོགས་པའི་དུས་ཀྱི་སྔོན་འཛིན་མིག་ཤེས་སྔོན་པོ་ལ་ཚད་མ་ཡིན་པར་འཆད་དགོས་རྒྱུ་ཡིན་པའི་ཕྱིར། ཞེས་ཟེར་བ་ཡང་སྣང་ངོ༌། །གསུམ་པ་ཡིན་མིན་མཚུངས་པར་རྟོག་པ་དགག་པ་ནི། ཁྱུང་གི་རྗེས་འབྲངས་ཁ་ཅིག སྣམ་བུའི་དམར་པོ་ལ་བུམ་པའི་དམར་པོར་འཁྲུལ་དུས་ཀྱི་དབང་ཤེས་སྣམ་བུའི་དམར་པོ་ལ་ཚད་མ་ཡིན་ན། དུང་སེར་པོར་འཁྲུལ་པའི་དབང་ཤེས་ཀྱང་དུང་གི་དབྱིབས་ལ་ཚད་མ་ཡིན་པར་མཚུངས་སོ། །ཞེས་ཟེར་ལ། དེ་ནི་མི་མཚུངས་ཏེ། རྟོག་པ་ཡིད་ཀྱི་འཁྲུལ་པའི་ཤེས་པ་དང༌། དབང་ཤེས་ཚད་མའི་ཡུལ་གཉིས་ཐ་དད་པའི་ཕྱིར།

གཉིས་པ་རྗེས་དཔག་ལ་ལོག་རྟོག་དགག་པ་ལ་གཉིས་ཏེ། ཡིན་པ་ལ་མ་ཡིན་པར་རྟོག་པ་དགག་པ་དང༌། མ་ཡིན་པ་ལ་ཡིན་པར་རྟོག་པ་དགག་པའོ། །དང་པོ་ནི། བོད་ཁ་ཅིག ནོར་བུའི་འོད་ཀྱི་རྟགས་ལས་གཞི་དེར་ནོར་བུ་རྟོགས་པའི་བློ་རྗེས་དཔག་མ་ཡིན་ཏེ། ནོར་བུ་རྟགས་སུ་བཀོད་ ༼༣༥༠༽ ན་རྟགས་དང་རྟགས་ཅན་མེད། ནོར་བུའི་འོད་རྟགས་སུ་བཀོད་ན་གཏན་ཚིགས་མི་འགྲུབ། འོད་ཙམ་རྟགས་སུ་བཀོད་ན་ཁྱབ་པ་མ་ངེས་པའི་ཕྱིར། ཞེ་ན། ས་ལུའི་མྱུ་གུའི་རྟགས་ལས་གཞི་དེར་ས་ལུའི་ས་བོན་དཔོག་པ་དང༌། དུ་བའི་རྟགས་ལས་ལ་ལ་མེ་དཔོག་པ་སོགས་འབྲས་རྟགས་ཕལ་ཆེར་མི་འཐད་པར་འགྱུར་ཏེ། དེའི་ཚེ་ས་ལུ་རྟགས་སུ་བཀོད་ན་རྟགས་དང་རྟགས་ཅན་མེད། ས་ལུའི་མྱུ་གུ་བཀོད་ན་མ་གྲུབ། མྱུ་གུ་ཙམ་བཀོད་ན་མ་ངེས་པར་མཚུངས་པས་སོ། །གཉིས་པ་ནི། དན་བག་པ། དུ་བས་ལ་ལ་རྟག་པའི་མེ་དཔོག་པ་ན་རྟགས་དང་སྒྲུབ་བྱ་ལ་འཁྲུལ་དོན་མེ་ཙམ་ལ་ཚད་མ་ཡིན་ཟེར། གཙང་ནག་པ་ཡན་ལག་ཅན་གྱི་ལ་ལ་ཆོས་ཅན། རྟག་པའི་མེ་ཡོད་དེ། དོན་དམ་པའི་དུ་བ་ཡོད་པའི་ཕྱིར། དཔེར་ན་དབང་ཕྱུག་གི་བྱས་པའི་ཚང་བང་བཞིན། ཞེས་བཀོད་ན་རློམ་ཚོད་ཀྱི་རྟགས་འཁྲུལ་པ་ཡིན་ཡང༌། གྲུབ་ཚོད་ཀྱི་ཆ་ནས་རྟགས་ཡང་དག་ཡིན་པས་དེ་ལྟ་བུའི་རྟགས་ལས་བསྒྲུབ་བྱ་འཛིན་པའི་བློ་དེ་རྗེས་དཔག་ཡིན་ནོ་ཞེས་ཟེར་བ་མི་འཐད་དེ། དུ་བས་ལ་ལ་རྟག་པའི་མེ་སྒྲུབ་པ་དང༌། དོན་དམ་པའི་དུ་བ་རྟགས་སུ་བཀོད་ནས་རྟག་པའི་མེ་སྒྲུབ་པའི་གཏན་ཚིག་དེ་ལ་ཚུལ་སུམ་མེད་པའི་ཕྱིར། རྟག་པའི་མེ་དང་དོན་དམ་པའི་དུ་བ་མི་སྲིད་ ༼༣༥༡༽ པའི་ཕྱིར། གལ་ཏེ་སོང་ཚོད་དམ་གྲུབ་ཚོད་ལ་མི་རྟག་པའི་མེ་དང་དུ་བ་སྒྲུབ་ཆོས་དང་རྟགས་སུ་སོང་ངོ་ཞེ་ན། མ་ཡིན་ཏེ། ལ་ལ་ཆོས་ཀྱི་ཁྱད་པར་རྟག་པ་དང༌། ཡན་ལག་ཅན་གྱི་ལ་ལ་རྟགས་ཀྱི་ཁྱད་པར་དོན་དམ་པ་མ་གྲུབ་པས་དེས་ཁྱད་པར་དུ་བྱས་པས་རྟག་པའི་མེ་དང༌། དོན་དམ་པའི་དུ་བ་མི་འགྲུབ་པའི་ཕྱིར་རོ། །འདིར་བཀོད་ཚོད་ལ་རློམ་ཚོད་དང༌།

ཞེ་འདོད་ལ་སོང་ཚོད་ལྟར་བཤད་པ་ནི་ཕྱོགས་སྔའི་འདོད་པ་དང་བསྟུན་པའི་གཞན་ལ་གྲགས་པ་ལྟ་བུ་ཡིན་གྱིས། རང་ལུགས་ལ་དེ་ལྟར་མི་འདོད་སྟེ། རློམ་ཚོད་ནི་སྒྲ་དོན་དང་རང་མཚན་གཅིག་ཏུ་རློམ་ཞིང་འཁྲུལ་པ་སོགས་ཡིན་པས། སེལ་ངོ་གཙོ་ཆེ་ལ། བཀོད་ཚོད་ནི་སྨྲས་ཙམ་དང་གཅིག་ཡིན་པ་དང༌། ཞེ་འདོད་ནི་སྨྲས་ཙམ་མ་ཡིན་པར་རྒོལ་བའི་ཞེ་འདོད་ལ་གང་ཡོད་པ་དེ་ཡིན་པས་གྲུབ་ཚོད་དང་དོན་གཅིག་ལ། སོང་ཚོད་ནི་རྟགས་ཀྱི་མཚན་གཞི་གཞན་སེལ་ཡིན་ཞེས་པ་ལྟར་རྟགས་ཆོས་དོན་གསུམ་ཀ་གཞན་སེལ་གྱི་དབང་དུ་བྱས་ནས་འཆད་དགོས་པ་ཡིན་ནོ། །གསུམ་པ་མཚན་གཞི་ལ་མཚན་ཉིད་ངེས་བྱེད་ཀྱི་ཚད་མ་བཤད་པ་ལ་གསུམ་སྟེ། གཞུང་ལས་བསྟན་པའི་ཚུལ། མཁས་པ་རྣམས་ཀྱིས་བཀྲལ་བའི་ཚུལ། །འཐད་པའི་ཕྱོགས་ངོས་བཟུང་བའོ། །དང་པོ་ནི། ཚད་མའི་མཚན་ཉིད་མི་བསླུ་ ༼༣༥༢༽ བའི་ཤེས་པ་དེ། མཚན་གཞི་མངོན་རྗེས་གཉིས་ཀྱི་སྟེང་དུ་རང་ལས་ངེས་སམ་གཞན་ལས་ངེས་ཞེ་ན། དེའི་ལན་ལ་རྣམ་འགྲེལ་ལས། རང་ལས་རང་གི་ངོ་བོ་རྟོགས། །ཐ་སྙད་ལས་ནི་ཚད་མ་ཉིད། །ཅེས་གསུངས་ཏེ། དེ་ཡང་ཚིག་རྐང་དང་པོས་ཚུར་མཐོང་གི་རྒྱུད་ཀྱི་རང་རིག་མངོན་སུམ་ཐམས་ཅད་རང་ངེས་ཚད་མ་ཡིན་པར་དངོས་སུ་བསྟན་ནས་རང་རིག་མ་ཡིན་པར་གྱུར་པའི་རང་ངེས་ཚད་མ་གཞན་རྣམས་མཚོན་ནས་བསྟན། སྦྱོར་བར་བཀོད་ན། ཚུར་མཐོང་གི་རྒྱུད་ཀྱི་རང་རིག་མངོན་སུམ་ཆོས་ཅན། རང་ངེས་ཚད་མ་ཡིན་ཏེ། ཁྱོད་ཀྱིས་རང་གི་འཇུག་ཡུལ་དུ་གྱུར་པའི་ཤེས་པ་རང་གི་ངོ་བོ་ལ་ངེས་པ་དྲངས་ཏེ་འཇུག་ཡུལ་རྟོགས་པ་ཡིན་པའི་ཕྱིར། དེ་སྐད་དུ་ལྷའི་འགྲེལ་པར། རང་རིག་པ་ལས་ཚད་མ་ཞེས་བྱ་བའི་ཤེས་པ་དེའི་ཤེས་པ་ཡོད་པ་ཉིད་གྲུབ་པ་ཡིན་གྱིས། ཚད་མ་ཉིད་ནི་མ་ཡིན་ནོ། །ཞེས་གསུངས་སོ། །ཚིག་རྐང་གཉིས་པས་གཞན་ངེས་ཚད་མ་མཐའ་དག་དངོས་སུ་བསྟན། སྦྱོར་བ་བཀོད་ན། དང་པོ་པའི་མངོན་སུམ་སོགས་ཆོས་ཅན། ཕྱིས་འབྱུང་ཐ་སྙད་པའི་ཚད་མ་ལས་ནི་ཚད་མའི་དོན་མི་བསླུ་བ་ཉིད་དུ་ངེས་པར་བྱེད་དེ།

དོན་བྱེད་སྣང་སོགས་ཚད་མ་གཞན་གྱི་སྟོབས་ལས་དེར་ངེས་པར་བྱེད་པའི་ཕྱིར། དེ་སྐད་དུ། ༼༣༥༣༽ ལྷའི་འགྲེལ་པར། དུས་ཕྱིས་འབྱུང་བ་ཅན་གྱི་དོན་བྱེད་པའི་ཡུལ་ཅན་གྱིས་ཤེས་པས་སོ། །ཞེས་དང༌། མངོན་སུམ་ཡིན་ན་འཁྲུལ་པའི་རྒྱུ་སྣ་ཚོགས་པ་ཉིད་ཀྱི་བསླུ་བར་སྲིད་པའི་ཕྱིར། དེའི་དོན་གྱི་དོན་བྱེད་པའི་ཡུལ་ཅན་གྱི་ཚད་མ་ཕྱི་མ་འཇུག་པས་ཚད་མ་ཉིད་དུ་རྟོགས་པར་བྱ་བའི་རྗེས་སུ་དཔག་པ་ལ་ནི་མ་ཡིན་ནོ། །ཞེས་གསུངས་སོ། །འགྲེལ་པའི་ཚིག་ཟིན་ལྟར་ན་ཚིག་རྐང་སྔ་ཕྱིས་མཚན་ཉིད་ཀྱི་ཟུར་ཤེས་པའི་ཆ་ལ་རང་ངེས་དང༌། མི་བསླུ་བ་ལ་གཞན་ངེས་བསྟན་པས་རང་ངེས་གཞན་ངེས་སྤྱི་ཙམ་ནས་སྟོན་བྱེད་ཀྱི་གཞུང་ངེས་པ་ཅན་མ་བྱུང་ལ། དེ་བཞིན་དུ་པཎ་ཆེན་གྱི་གསུང་ལས་ཀྱང༌། རང་ལས་རང་གི་ངོ་བོ་རྟོགས་ཞེས་པས་གཉིས་ཀྱི་ཟླས་ཕྱེ་བའི་རང་ངེས་སྟོན་པར་འཆད་བྱེད་ཀྱི་ཚད་ལྡན་མ་བྱུང་ངོ༌། །ཞེས་བཤད་ལ། རྗེ་བཙུན་མུས་རབ་འབྱམས་པས་ཚིག་རྐང་སྔ་མ་རང་ངེས་ཁོ་ན་སྟོན་བྱེད་དང༌། ཕྱི་མ་གཞན་ངེས་ཁོ་ན་སྟོན་བྱེད་དུ་སྦྱར་བར་མཛད། འདི་ཉིད་བདག་ཉིད་ཆེན་པོ་དཔལ་ས་སྐྱ་པཎྜི་ཏའི་དགོངས་པ་འཁྲུལ་མེད་ཡིན་ཏེ། རང་འགྲེལ་ལས། ཁ་ཅིག་རང་ཁོ་ན་ལས་ངེས་སོ་ཞེས་ཟེར་བ་དང༌། འགའ་ཞིག་གཞན་ཁོ་ནས་ངེས་པར་བྱེད་དོ་ཞེས་ཟེར་བ་ནི། དངོས་སྟོབས་ཀྱིས་ཞུགས་པ་དང་སློབ་དཔོན་ 

༼༣༥༤༽ གྱི་དགོངས་པ་མ་ཤེས་པར་ཟད་སྟེ། རྣམ་འགྲེལ་ལས། རང་ལས་རང་གི་ངོ་བོ་རྟོགས། །ཐ་སྙད་ལས་ནི་ཚད་མ་ཉིད། །ཅེས་བྱ་བ་དང༌། མངོན་སུམ་གྱིས་ནི་བཟུང་བ་ལ། །ཁྱད་པར་ཆ་ཤས་རྣམས་སྤངས་པ། །ཁྱད་པར་གང་ལ་རྟོགས་པ་ཡི། །རྐྱེན་ཡོད་དེ་ནི་རྟོགས་པར་འགྱུར། །ཞེས་གསུངས་པས་སོ། །ཞེས་གསུངས་པའི་ཕྱིར། དེའི་དགོངས་པ་ཡང༌། གཞུང་སྔ་མ་ཚིག་རྐང་གཉིས་པོས། རང་ངེས་གཞན་ངེས་སོ་སོར་བསྟན་ཚུལ་སྔར་ལྟར་ཡིན། གཞུང་ཕྱི་མ་ཚིག་རྐང་བཞི་པ་ཅན་དེས་རང་ངེས་དངོས་བསྟན་དང༌། གཞན་ངེས་ཤུགས་བསྟན་དུ་བྱས་ནས་འཆད་དགོས་པར་སེམས་སོ། །གཉིས་པ་ལ་གསུམ་སྟེ། གཞན་ངེས་ཁོ་ནར་འདོད་པའི་ལུགས། །རང་ངེས་ཁོ་ནར་འདོད་པའི་ལུགས། །གཉིས་ཀ་ཡོད་པར་འདོད་པའི་ལུགས་སོ། །དང་པོ་ནི། འགའ་ཞིག་གཞན་ལས་ངེས་ཞེས་ཟེར། །ཞེས་པ་ལྟར། བྲམ་ཟེ་བདེ་བྱེད་དགའ་བ་ཚད་མའི་རྗེས་སུ་སྐྱེས་པའི་བློ་དཔྱོད་པ་ཞེས་བྱ་བས་མཚན་ཉིད་མི་བསླུ་བ་ངེས་པར་བྱེད་པས་ན་གཞན་ངེས་ཁོ་ན་ལས་རང་ངེས་ཚད་མ་མེད་པར་བཞེད་དོ། །གཉིས་པ་ནི། ཁ་ཅིག་ཡུལ་དང་ངོ་བོ་ལ། །བརྟགས་ནས་གཞན་ངེས་མི་སྲིད་ཟེར། །ཅེས་པ་ལྟར། གངས་པ་ཤེའུ་ལ་སོགས་པ་ཁ་ཅིག ངེས་ ༼༣༥༥༽ བྱའི་ཚད་མ་དང༌། ངེས་པ་འདྲེན་བྱེད་ཀྱི་ཚད་མ་གཉིས་ཡུལ་གཅིག་ཡིན་ན་ཚད་མ་ཕྱི་མ་བཅད་ཤེས་སུ་ཐལ་ཅིང༌། ཐ་དད་ཡིན་ན་ཚད་མ་སྔ་ཕྱིའི་ཡུལ་གང་རུང་གཅིག་དངོས་པོར་གྲུབ་པའི་ཚེ། གཅིག་ཤོས་དངོས་མེད་དུ་འགྱུར་བའི་ཕྱིར་དང༌། གཞན་ངེས་སུ་འདོད་པའི་ཚད་མ་དེས་རང་ཡུལ་ལ་སྒྲོ་འདོགས་མ་ཆོད་ན་ཚད་མར་མི་འགྱུར། ཆོད་ན་རང་ངེས་ཚད་མར་འགྱུར་བས་གཞན་ངེས་ཚད་མ་གཏན་ནས་མི་སྲིད་དོ་ཞེས་ཟེར་རོ། །གསུམ་པ་ལ། ཁ་ཅིག རང་ཉིད་ཚད་མ་ཡིན་པའི་ཐ་སྙད་ལ་ངེས་པ་རང་སྟོབས་ཀྱིས་འདྲེན་ནུས་པ་དང་མི་ནུས་པ་ལ་རང་ངེས་གཞན་ངེས་སུ་འཇོག་ཟེར་བ་དང༌། ཁ་ཅིག་རང་ཉིད་མི་བསླུ་བ་ལ་ངེས་པ་རང་སྟོབས་དང་གཞན་སྟོབས་ཀྱིས་འདྲེན་པ་ལ་དེ་ལྟར་དུ་འཇོག་ཟེར་བ་དང༌།

ཁ་ཅིག་རང་གི་འཇུག་ཡུལ་ལ་ངེས་པ་རང་སྟོབས་དང་གཞན་སྟོབས་ཀྱིས་འདྲེན་པ་ལ། རང་ངེས་གཞན་ངེས་སུ་འཇོག་ཟེར་བ་སྟེ། སྔ་མ་གཉིས་བསྣན་པས་ལུགས་ལྔ་ཡོད་པ་ལས། དང་པོ་མི་འཐད་དེ། ལྷ་ཤག་སོགས་ཀྱི་འགྲེལ་པ་ཐམས་ཅད་མཐུན་པར་རྗེས་དཔག་རང་ངེས་ཁོ་ནར་གསུངས་པའི་ཕྱིར་ཏེ། ལྷས་རྗེས་སུ་དཔོག་པ་ནི་མ་ཡིན་ནོ། །དེ་ལྟར་དེའི་རང་བཞིན་ཅན་ནམ་འབྲས་བུ་རྟགས་དངོས་ ༼༣༥༦༽ པོའི་རང་བཞིན་ཉིད་དང་དངོས་པོའི་འབྲས་བུ་ཉིད་དུ་ངེས་པ་ནི་རྟགས་ཅན་གྱི་ཤེས་པའི་རྒྱུ་ཡིན་པས་ན་དེ་ལྟ་བུར་གྱུར་པའི་དངོས་པོ་མེད་པར་རྗེས་སུ་དཔག་པ་ཡོད་པ་མ་ཡིན་པའི་ཕྱིར། ཕྱིས་ཀྱི་ཚད་མ་འཇུག་པ་ལ་ལྟོས་པ་མིན་ནོ། །ཞེས་དང༌། ཤས། དེ་བས་ན་མངོན་སུམ་ནི་རང་དང་གཞན་ལས་ཚད་མ་ཡིན་ཏེ། རྗེས་སུ་དཔག་པ་ནི་རང་ཉིད་ལས་ཡིན་ནོ། །ཞེས་བྱ་བར་གནས་སོ། །ཞེས་གསུངས་པའི་ཕྱིར། དེ་ཡང་འགྲེལ་པ་སྔ་མས་ནི། རྗེས་དཔག་ཕྱིས་ཀྱི་ཚད་མ་གཞན་ལ་བརྟེན་ནས་ངེས་པ་འདྲེན་མི་དགོས་པའི་རྒྱུ་མཚན་དུ། རྟགས་འཛིན་སེམས་རྟགས་ཅན་རྗེས་དཔག་གི་རྒྱུ་ཡིན་པས་རྟགས་འཛིན་སེམས་སྔོན་དུ་སོང་བ་མེད་པར་རྗེས་དཔག་སྐྱེ་བ་ཡོད་པ་མ་ཡིན་པའི་ཕྱིར་ན། རྗེས་དཔག་ཕྱིས་ཀྱི་སེམས་གཞན་ལ་བརྟེན་ནས་ངེས་པ་འདྲེན་པ་དངོས་སུ་བཀག་ནས། ཤུགས་ལ་རང་ངེས་ཚད་མར་བསྟན། འགྲེལ་པ་ཕྱི་མས་མངོན་སུམ་ལ་རང་ངེས་གཞན་ངེས་གཉིས་སུ་ཡོད་པ་དང༌། རྗེས་དཔག་རང་ངེས་ཁོ་ནར་བསྟན་པ་ཡིན་ནོ། །ལུགས་གཉིས་པ་ཡང་མི་འཐད་སྟེ། མངོན་སུམ་འགའ་ཞིག་རང་ཡུལ་གྱི་དངོས་པོ་གཅིག་སྣང་བས་དངོས་པོ་དེ་དང་ངོ་བོ་དབྱེར་མེད་ཀྱི་རྫས་མཐའ་དག་སྣང་ཡང་དེ་ལ་ངེས་པ་རང་ ༼༣༥༧༽ སྟོབས་ཀྱིས་འདྲེན་མི་ནུས་པར་རྗེས་ཀྱི་རྟོག་པས་ཕྱིན་ཅི་ལོག་ཏུ་སྒྲོ་འདོགས་པ་ཡོད་པའི་ཕྱིར་ཏེ། སྒྲ་རྟག་འཛིན་གྱི་འཁྲུལ་རྒྱུས་བསླད་པའི་གྲངས་ཅན་གྱི་རྒྱུད་ཀྱི་སྒྲ་འཛིན་མངོན་སུམ་དེས་སྒྲ་མི་རྟག་པ་མངོན་སུམ་དུ་མཐོང་ཡང༌།

སྒྲ་མི་རྟག་པ་ལ་ངེས་པ་རང་སྟོབས་ཀྱིས་འདྲེན་མི་ནུས་པར་རྗེས་ཀྱི་རྟོག་པས་སྒྲ་རྟག་པར་སྒྲོ་འདོགས་པའི་ཕྱིར། དེ་བཞིན་དུ་ནོར་བུའི་འོད་མཐོང་བའི་དབང་ཤེས་སྐྱེས་པའི་ཚེ། དབང་ཤེས་དེས་ནོར་བུའི་འོད་ལ་མངོན་སུམ་ཡིན་ཀྱང་འཁྲུལ་རྒྱུས་བསླད་པ་ན་ནོར་བུའི་འོད་ལ་ངེས་པ་རང་སྟོབས་ཀྱིས་འདྲེན་མི་ནུས་པར་རྗེས་ཀྱི་རྟོག་པས་འདི་ནི་ནོར་བུའི་སྙམ་དུ་སྒྲོ་འདོགས་པ་དང༌། དེས་མཚོན་ནས་ཐག་ཁྲ་མཐོང་བའི་དབང་ཤེས་ཡང་འཁྲུལ་རྒྱུས་བསླད་པ་ན་ཐག་ཁྲ་ལ་ངེས་པ་རང་སྟོབས་ཀྱིས་འདྲེན་མི་ནུས་པས། གཞན་ངེས་ཚད་མར་འགྱུར་བ་སོགས་མཐའ་ཡས་ཏེ། ཡུལ་དུས་རྣམ་པ་ལ་འཁྲུལ་པའི་རྟོག་པ་དང་དུས་མཉམ་པའི་དབང་ཤེས་སོ་སོ་ཡང་གཞན་ངེས་ཚད་མ་ལས་འོས་མེད་པ་ཡིན་ནོ། །དེ་སྐད་དུ། ལྷས། གཞན་དག་ཏུ་ནི་མངོན་སུམ་དང༌། །དེར་སྣང་བ་དག་སྐྱེ་བའི་ཚེ། །ཁྱད་པར་ངེས་པ་མེད་པ་ན། །ཕྱིས་ཀྱི་ཚད་མ་འཇུག་པས། མི་བསླུ་བར་རིག་པར་བྱའོ། །ཞེས་ ༼༣༥༨༽ དང༌། ཤས། དང་པོའི་མེ་དང་ཆུར་སྣང་བའི་ཤེས་པ་ཡང་གོམས་པ་མེད་ན་རང་རྒྱུད་ཀྱི་ཚད་མ་ཉིད་ཀྱིས་བཟུང་དུ་ཟིན་ན་ཡང་འཁྲུལ་པའི་རྒྱུ་མཚན་ཡོད་པའི་ཕྱིར། ཕྱིས་ངེས་པ་བསྐྱེད་པའི་ནུས་པ་མེད་པ་དེ་བས་ན་དེ་ལ་ཕྱིས་ཀྱི་ཚད་མ་འཇུག་པས་ཚད་མ་ཉིད་དུ་རྣམ་པར་བཞག་པ་དེ་ལྟར་ན་གཞན་ལས་ངེས་ཀྱི་ཚད་མ་ཡིན་ནོ། །ཞེས་དང༌། ཆོས་མཆོག་གིས། ལ་ལ་ནི་གཞན་ཁོ་ན་ལས་འགྱུར་ཏེ་འཁྲུལ་རྒྱུ་ཅན་དང༌། ཞེས་གསུངས་པ་ཡིན་ནོ། །དེ་ལ་འགྲེལ་པ་སྔ་མའི་དོན་ནི། སྒྲ་རྟག་འཛིན་གྱི་འཁྲུལ་རྒྱུ་ཅན་གྱི་གནས་སྐབས་ཀྱི་སྒྲ་འཛིན་མངོན་སུམ་ལ་སྒྲ་དང་སྒྲའི་སྟེང་གི་བྱས་མི་རྟག་མངོན་སུམ་དུ་སྣང་བའི་ཚེ་སྒྲ་རྟག་མི་རྟག་པ་ལ་རང་ཉིད་ཀྱིས་ངེས་པ་འདྲེན་མི་ནུས་པས་ཕྱིས་ཀྱི་ཚད་མ་གཞན་གྱིས་ངེས་པ་དྲངས་པའི་སྟོབས་ལས། སྒྲ་མི་རྟག་པ་ལ་མི་བསླུ་བ་ཡིན་ནོ་ཞེས་བསྟན། འགྲེལ་པ་གཉིས་པས་མེ་དང་ཆུ་དང་པོར་མཐོང་བའི་དབང་ཤེས་ཡང་གོམ་པའི་སྟོབས་ཀྱིས་ཡུལ་གྱི་སྤུ་རིས་ཟིན་པ་མེད་ན།

གཞན་དུ་འཁྲུལ་པའི་རྒྱུས་རང་ཉིད་ལ་ངེས་ཤེས་བསྐྱེད་པའི་ནུས་པ་མེད་པས་ཚད་མ་གཞན་གྱིས་ངེས་པ་འདྲེན་དགོས་པ་དེ་ལྟར་ན་གཞན་ངེས་ཚད་མ་ཡིན་ནོ་ཞེས་བསྟན། འགྲེལ་པ་གསུམ་པས་ནི། འཁྲུལ་རྒྱུ་ཅན་གྱི་དབང་ ༼༣༥༩༽ མངོན་རྣམས་གཞན་ངེས་ཚད་མའི་མཚན་གཞིར་བསྟན་པ་ཡིན་ནོ། །ལུགས་གསུམ་པ་ལ། རྒྱང་འཕེན་པ་རྒྱུད་ཀྱི་རྗེས་དཔག་ཆོས་ཅན། རང་ཉིད་ཚད་མ་ཡིན་པའི་ཐ་སྙད་ལ་ངེས་པ་རང་སྟོབས་ཀྱིས་འདྲེན་ནུས་པར་ཐལ། རང་ངེས་ཚད་མ་ཡིན་པའི་ཕྱིར། འདོད་ན། རྒྱང་འཕེན་པ་དེས་རང་རྒྱུད་ཀྱི་རྗེས་དཔག་ཚད་མ་ཡིན་པའི་ཐ་སྙད་ངེས་པར་ཐལ། འདོད་པའི་ཕྱིར། འདོད་ན། དེས་དེ་མ་ངེས་པར་ཐལ། རྒྱང་འཕེན་པ་དེ་རྗེས་དཔག་ཚད་མ་མ་ཡིན་པར་བདེན་ཞེན་གྱིས་འདོད་པའི་རྒོལ་བ་ཡིན་པའི་ཕྱིར། དེས་ན་ལུགས་བཞི་པ་དང་ལུགས་ལྔ་པ་ནི། མཚན་གཞི་ལ་མཚན་ཉིད་ངེས་བྱེད་ཀྱི་ཚད་མ་ཞེས་གསུངས་པ་དང་འབྱོར་པས་རང་ལུགས་སུ་འཆད་དོ། །གསུམ་པ་འཐད་པའི་ཕྱོགས་ངོས་བཟུང་བ་ལ་ལྔ་སྟེ། ཡུལ་ཅན་གང་གིས་རང་ངེས་གཞན་ངེས་འཇོག་པའི་ཚུལ། ཡུལ་གང་ལ་དེ་གཉིས་འཇོག་ཚུལ། མཚན་ཉིད་དང་མཚན་གཞི་ངོས་བཟུང་བ། ཚད་མ་ལ་དེ་གཉིས་གང་རུང་གིས་ཁྱབ་མ་ཁྱབ་དཔྱད་པ། རྩོད་པ་སྤང་བའོ། །དང་པོ་ནི། བློའི་རྫས་དེ་ཉིད་ཀྱིས་ངེས་པ་ལ་རང་ངེས་དང༌། བློའི་རྫས་གཞན་གྱིས་ངེས་པ་ལ་གཞན་ངེས་སུ་འཇོག་པ་ནི་མ་ཡིན་ཏེ། དེ་ལྟར་ན་ཐ་སྙད་པའི་ ༼༣༦༠༽ ཚད་མར་གྱུར་པའི་མངོན་སུམ་ཐམས་ཅད་ལ་རང་ངེས་མེད་པར་ཐལ་བའི་སྐྱོན་ཡོད་པའི་ཕྱིར་ཏེ། མངོན་སུམ་གྱིས་རང་ཡུལ་ངེས་པ་མི་སྲིད་པའི་ཕྱིར། རྗེས་དཔག་ལ་ནི་རང་ཉིད་ཀྱིས་རང་གི་འཇུག་ཡུལ་ངེས་པར་བྱེད་པས་མངོན་སུམ་བཞིན་དུ་རང་སྟོབས་ཀྱིས་ངེས་པ་དྲངས་པའི་ཆ་ནས་རང་ངེས་ཚད་མར་འཇོག་དགོས་པ་མ་ཡིན་པར་སེམས་ཏེ། རང་ཉིད་ངེས་ཤེས་ཡིན་པས་ངེས་བྱེད་གཞན་འཚོལ་མི་དགོས་པའི་ཕྱིར། དེས་ན་མངོན་སུམ་གཞིར་བཞག་ལ་བློའི་རྫས་དེ་ཉིད་ཀྱིས་རང་སྟོབས་ཀྱིས་དྲངས་པའི་ངེས་ཤེས་དང༌།

ཚད་མ་གཞན་གྱི་སྟོབས་ཀྱིས་དྲངས་པའི་ངེས་ཤེས་གཉིས་ནི་ཡུལ་ཅན་གང་གིས་རང་ངེས་གཞན་ངེས་སུ་འཇོག་པར་བྱེད་པའི་ངེས་བྱེད་ཀྱི་བློ་ཡིན་ཏེ། རང་འགྲེལ་ལས། མངོན་སུམ་ཉིད་ཀྱི་རང་སྟོབས་ཀྱིས་དེས་མ་ཐག་ཏུ་ངེས་ཤེས་འདྲེན་ནུས་ན་རང་ལས་ངེས་ཡིན་ཞིང༌། མངོན་སུམ་གྱི་རང་སྟོབས་ཀྱིས་དེ་མ་ཐག་ཏུ་ངེས་ཤེས་འདྲེན་མ་ནུས་པ་ཕྱིས་ཚད་མ་གཞན་གྱིས་ངེས་དགོས་པ་ལ་གཞན་ལས་ངེས་པའི་རྣམ་གཞག་མ་ཤེས་པར་མུ་སྟེགས་བྱེད་ལྟར་རྟོག་པ་དང་རྟོག་མེད་ཀྱི་བྱེད་པ་འདྲེས་ཏེ་མངོན་སུམ་ཉིད་ངེས་པའི་བདག་ཉིད་དུ་བསམས་ནས་རྩོད་པར་ཟད་དོ། །ཞེས་གསུངས་པའི་ཕྱིར། གཉིས་པ་ན་རང་གི་ ༼༣༦༡༽ འཇུག་ཡུལ་ལ་མི་བསླུ་བ་ལ་ངེས་པ་རང་སྟོབས་དང༌། གཞན་སྟོབས་ཀྱིས་འདྲེན་པ་ལས་རང་ངེས་གཞན་ངེས་སུ་འཇོག་པ་ཡིན་ཏེ། མཚན་གཞི་སྔོན་འཛིན་དབང་མངོན་ལྟ་བུ་ཞིག་རང་གི་འཇུག་ཡུལ་སྔོན་པོ་ལ་མི་བསླུ་བར། རང་སྟོབས་གཞན་སྟོབས་གང་རུང་གིས་ངེས་པ་དྲངས་པ་དེ། སྔོན་འཛིན་དབང་མངོན་གྱི་སྟེང་དུ་མཚན་ཉིད་མི་བསླུ་བ་ངེས་པར་བྱས་པའི་ཚད་མ་ཡིན་པའི་ཕྱིར། དེ་ཡང་ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་སྔོན་དེ་སྔོན་པོ་ལ་རང་ངེས་ཚད་མ་ཡིན་ཏེ། སྔོན་པོ་ལ་ངེས་པ་རང་སྟོབས་ཀྱིས་འདྲེན་ནུས་པའི་ཕྱིར་ཏེ། རང་གི་མཚན་ཉིད་སྣང་བ་ལ། །རྗེས་ཀྱི་ངེས་ཤེས་ཇི་སྙེད་པ། །ཞེས་གསུངས་པའི་ཕྱིར། དེ་སྔོན་པོའི་མི་རྟག་པ་ལ་རང་ངེས་ཡིན་པའང་ཡོད། གཞན་ངེས་ཡིན་པའང་ཡོད་དེ། སྔོན་པོ་རྟག་པར་འཛིན་པའི་འཁྲུལ་རྒྱུས་མ་བསླད་པ་ན་དེས་སྔོན་པོའི་མི་རྟག་པ་ལ་ངེས་པ་རང་སྟོབས་ཀྱིས་འདྲེན་ནུས། འཁྲུལ་རྒྱུས་བསླད་པ་ན་རང་སྟོབས་ཀྱིས་ངེས་པ་འདྲེན་མི་ནུས་པར་ཚད་མ་གཞན་གྱིས་ངེས་པར་འདྲེན་དགོས་པའི་ཕྱིར། གསུམ་པ་ནི། རང་ངེས་ཚད་མའི་མཚན་ཉིད། ཚད་མ་གང་ཞིག རང་གི་གཞལ་བྱའི་དོན་ལ་ངེས་པ་རང་སྟོབས་ཀྱིས་དྲངས་པས། རང་མྱོང་རང་རིག་མངོན་ ༼༣༦༢༽

སུམ་གྱིས་རང་ཉིད་རང་གི་གཞལ་བྱ་ལ་མི་བསླུ་བ་ལ་ངེས་པ་རང་སྟོབས་ཀྱིས་འདྲེན་པ་དང༌། གཞན་ངེས་ཚད་མའི་མཚན་ཉིད། ཚད་མ་གང་ཞིག་རང་གི་གཞལ་བྱའི་དོན་ལ་ངེས་པ་རང་སྟོབས་ཀྱིས་འདྲེན་མི་ནུས་པས་རང་མྱོང་རང་རིག་མངོན་སུམ་གྱིས་རང་ཉིད་རང་གི་གཞལ་བྱ་ལ་མི་བསླུ་བ་ལ་ངེས་པ་རང་སྟོབས་ཀྱིས་འདྲེན་མི་ནུས་པར། ཚད་མ་གཞན་གྱི་སྟོབས་ཀྱིས་འདྲེན་དགོས་པ། དཔེར་ན་དག་འཛིན་དབང་མངོན་དེས་ས་ཕྱོགས་སུ་བུམ་པ་མེད་པའི་དོན་ལ་ངེས་པ་རང་སྟོབས་ཀྱིས་དྲངས་པས། དེ་མྱོང་རང་རིག་མངོན་སུམ་དེས་དབང་མངོན་གྱིས་བུམ་པ་མ་དམིགས་པ་ལ་ངེས་པ་རང་སྟོབས་ཀྱིས་འདྲེན་ནུས་པ་བཞིན་ནོ། །ཞེས་སྡེ་བདུན་རབ་གསལ་ལས་གསུངས་ལ། གོ་བདེར་བརྗོད་ན། རང་གི་འཇུག་ཡུལ་ལ་ངེས་པ་རང་སྟོབས་དང་གཞན་སྟོབས་གང་རུང་གིས་དྲངས་པའི་སྒོ་ནས་རང་ཡུལ་ལ་འཇུག་ལྡོག་བྱེད་པའི་མི་བསླུ་བའི་རིག་པ་དེ་མངོན་སུམ་དུ་གྱུར་པའི་ཀུན་ཏུ་ཐ་སྙད་པའི་ཚད་མའི་མཚན་ཉིད། དེ་ནི་གཞུང་འདིར། ཚད་མའི་སྟོབས་ཀྱིས་ངེས་པ་འདྲེན། །ཞེས་དང༌། མངོན་སུམ་རྟོག་བྲལ་མ་འཁྲུལ་བ། །ཉིད་ཀྱིས་ཚད་མ་གྲུབ་པ་ཡིན། །དེའམ་གཞན་གྱི་སྟོབས་ཉིད་ལས། ། ༼༣༦༣༽ ངེས་པའི་དབང་གིས་དགག་སྒྲུབ་བྱེད། །ཅེས་པས་བསྟན། རྗེས་དཔག་ཀྱང་བསྡུ་ན་རང་གི་འཇུག་ཡུལ་རང་ཉིད་ཀྱིས་ངེས་པའམ། ཕྱིས་ངེས་པ་དྲངས་པ་གང་རུང་གི་སྒོ་ནས་རང་ཡུལ་ལ་འཇུག་ལྡོག་བྱེད་པའི་མི་བསླུ་བའི་རིག་པ་དེ་ཀུན་ཏུ་ཐ་སྙད་པའི་ཚད་མའི་མཚན་ཉིད། འདིའི་རྣམ་གཅད་ལ་དོན་དམ་པའི་ཚད་མ་རྣམས་བཅད་ནས། ཡོངས་གཅོད་ལ་ཟུར་དང་པོས་རྗེས་དཔག་དང༌། ཟུར་གཉིས་པས་ཐ་སྙད་པའི་ཚད་མར་གྱུར་པའི་མངོན་སུམ་རྣམས་བསྡུད་པ་ཡིན། རང་གི་འཇུག་ཡུལ་ལ་མི་བསླུ་བ་ལ་རང་ཉིད་ཀྱིས་ངེས་པ་དངོས་སུ་འདྲེན་ནུས་པའི་མི་བསླུ་བའི་རིག་པ་དེ་མངོན་སུམ་དུ་གྱུར་པའི་རང་ངེས་ཚད་མའི་མཚན་ཉིད། རང་གི་འཇུག་ཡུལ་ལ་མི་བསླུ་བ་རང་ཉིད་ཀྱིས་ངེས་པ་དངོས་སུ་འདྲེན་མི་ནུས་པར་ཕྱིས་ཚད་མ་གཞན་གྱིས་ངེས་པ་འདྲེན་དགོས་པའི་མི་བསླུ་བའི་རིག་པ་དེ་གཞན་ངེས་ཚད་མའི་མཚན་ཉིད།

འདི་ལ་མངོན་སུམ་དུ་གྱུར་པ་བསྣན་མི་དགོས་ཏེ། གཞན་ངེས་ཚད་མ་ཡིན་ན། མངོན་སུམ་ཡིན་པས་ཁྱབ་པའི་ཕྱིར། མཚན་ཉིད་འདི་གཉིས་གཞུང་དང་འགྲེལ་པ་གང་གིས་བསྟན་སྙམ་ན། གཞུང་ནི། དེའམ་གཞན་གྱི་སྟོབས་ཉིད་ལས། །ངེས་པའི་དབང་གིས་དགག་སྒྲུབ་བྱེད། །ཅེས་པའི་ཟུར་སོ་སོར་ཕྲལ་བས་མངོན་སུམ་གཞིར་བཞག་གི་ ༼༣༦༤༽ རང་ངེས་དང༌། གཞན་ངེས་ཚད་མའི་དོན་ལྡོག་སོ་སོར་བསྟན་པ་རྣམ་དཔྱོད་ཀྱི་མིག་བུས་མཐོང་དགོས་ལ། དེར་མ་ཟད་འགྲེལ་པར་མངོན་སུམ་ཉིད་ཀྱི་རང་སྟོབས་ཀྱིས་དེ་མ་ཐག་ཏུ་ངེས་ཤེས་འདྲེན་ནུས་ན་རང་ལས་ངེས་ཡིན་ཞིང༌། ཞེས་སོགས་སྔར་དྲངས་པ་དེས་ཀྱང་དེ་ལྟར་དུ་བསྟན་པ་ཡིན་ནོ། །རང་ངེས་ཚད་མ་སྤྱིའི་མཚན་ཉིད་འཇོག་ན། རང་གི་འཇུག་ཡུལ་རང་ཉིད་ཀྱིས་ངེས་པའམ། དེ་ལ་ངེས་པ་རང་ཉིད་ཀྱིས་དངོས་སུ་འདྲེན་པའི་མི་བསླུ་བའི་རིག་པ་དེ་རང་ངེས་ཚད་མའི་མཚན་ཉིད་ཡིན་ནོ། །རང་གི་འཇུག་ཡུལ་ལ་ངེས་པ་འདྲེན་པ་དང༌། འཇུག་ཡུལ་ལ་མི་བསླུ་བ་ལ་ངེས་པ་འདྲེན་པ་དོན་གཅིག་སྟེ། འཇུག་ཡུལ་ཅན་གྱི་ཡུལ་ཅན་ཡིན་ན་རང་གི་འཇུག་ཡུལ་ལ་མི་བསླུ་བས་ཁྱབ་པའི་ཕྱིར། དེ་ལྟར་ན་རང་ངེས་གཞན་ངེས་ཀྱི་ཁྱད་པར་རང་ཉིད་མི་བསླུ་བ་ལ་རང་ངེས་གཞན་ངེས་ཀྱི་སྒོ་ནས་འཇོག་པས་མཚན་ཉིད་ངེས་བྱེད་ཀྱི་སྒོ་ནས་འབྱེད་པ་ཡིན་ལ། རང་ཉིད་མི་བསླུ་བ་ཡང་ཡུལ་གྱི་མི་བསླུ་བ་དང་སྦྲེལ་དགོས་པས་རང་གི་འཇུག་ཡུལ་མི་བསླུ་བ་ཡིན་ལ། རྒྱུ་མཚན་དེའི་ཕྱིར་ན། མཚན་ཉིད་ངེས་བྱེད་ཀྱི་སྒོ་ནས་ཁྱད་པར་དང༌། ཡུལ་གྱི་སྒོ་ནས་ཁྱད་པར་གཉིས་དོན་གཅིག་ཏུ་འབྱུང་བ་ཡིན་ནོ། བུམ་པས་དག་པའི་ས་ཕྱོགས་འཛིན་པའི་དབང་མངོན་རང་གི་འཇུག་ཡུལ་བུམ་པས་དག་པའི་ས་ ༼༣༦༥༽ ཕྱོགས་ལ་ངེས་པ་རང་སྟོབས་ཀྱིས་དངོས་སུ་འདྲེན་ནུས་པ་དེ་ལ་རང་ངེས་ཚད་མ་ཡིན་ཞིང༌། བུམ་པས་དག་པའི་ས་ཕྱོགས་སུ་བུམ་པ་མེད་པ་ལ་ངེས་པ་དངོས་སུ་འདྲེན་མ་ནུས་པས་དེ་ལ་རང་ངེས་ཚད་མར་ལྟ་ཞོག

དེ་ལ་ཚད་མ་ཡང་མ་ཡིན་ཏེ། དེ་དག་འཛིན་དབང་མངོན་གྱི་འཇུག་ཡུལ་དུ་མི་རུང་བའི་ཕྱིར་ཏེ། དངོས་མེད་ཡིན་པའི་ཕྱིར། དག་འཛིན་དབང་མངོན་ཉམས་སུ་མྱོང་བའི་རང་རིག་མངོན་སུམ་གྱིས་བུམ་པ་མ་དམིགས་པ་ལ་ངེས་པ་དྲངས་པ་ཡང་བརྒྱུད་ནས་ཡིན་གྱིས་དངོས་སུ་མ་ཡིན་ཏེ། དེས་དངོས་སུ་རང་གི་འཇུག་ཡུལ་དབང་མངོན་ལ་ངེས་པ་དྲངས་ནས་དེའི་རྗེས་སུ་ས་ཕྱོགས་འདི་ནི་དམིགས་སོ་སྙམ་པ་དང༌། བུམ་པ་ནི་མ་དམིགས་སོ་སྙམ་པའི་རྟོག་པ་རིམ་བཞིན་དུ་སྐྱེ་བར་འགྱུར་བ་ཡིན་པའི་ཕྱིར་ཏེ། རྣམ་འགྲེལ་ལས། གཅིག་དམིགས་ཉམས་སུ་མྱོང་བ་ལས། །འདི་ནི་དམིགས་སོ་ཞེས་བྱ་འམ། །མ་དམིགས་སོ་ཞེས་རྟོགས་ཅན་གྱི། །བློ་ནི་སྐྱེ་བར་འགྱུར་བ་ཡིན། །ཞེས་གསུངས་པའི་ཕྱིར། མཚན་གཞི་ནི། དོན་རིག་གཉིས་དང་རང་རིག་དང༌། །རྗེས་སུ་དཔག་རྣམས་རང་ལས་ངེས། །དང་པོ་པ་དང་ཡིད་མ་གཏད། །འཁྲུལ་རྒྱུ་ཅན་རྣམས་གཞན་ལས་ངེས། །ཞེས་གསུངས་པ་ལྟར། མེས་བཙོ་བསྲེག་གི་དོན་བྱེད་བཞིན་པ་མཐོང་ ༼༣༦༦༽ བའི་མེ་འཛིན་དབང་མངོན་ལྟ་བུ་དོན་བྱེད་སྣང་གི་མངོན་སུམ་དང༌། ཡུལ་ལ་ཡུན་རིང་དུ་གོམ་པའི་སྤུ་རིས་ཟིན་པའི་མངོན་སུམ་ལྟ་བུ་དོན་གོམ་པ་ཅན་གྱི་མངོན་སུམ་དང༌། ཚུར་མཐོང་གི་བརྒྱུད་ཀྱི་རང་རིག་མངོན་སུམ་དང་རྗེས་དཔག་མཐའ་དག་རང་ངེས་ཚད་མ་ཡིན་ཏེ། རང་གི་འཇུག་ཡུལ་ལ་མི་བསླུ་བ་ལ་ཚད་མ་གཞན་ཀྱིས་ངེས་པ་འདྲེན་མི་དགོས་པར་རྗེས་དཔག་ནི་རང་གི་འཇུག་ཡུལ་རང་ཉིད་ཀྱིས་ངེས་པར་བྱེད་པ་དང༌། དོན་བྱེད་སྣང་གི་མངོན་སུམ་སོགས་དེ་རྣམས་རང་གི་འཇུག་ཡུལ་ལ་ངེས་པ་རང་ཉིད་ཀྱིས་དངོས་སུ་འདྲེན་ནུས་པའི་ཕྱིར། དེར་མ་ཟད་འཕགས་པ་རྟོག་བཅས་རྗེས་ཐོབ་པའི་བརྒྱུད་ཀྱི་རྣལ་འབྱོར་མངོན་སུམ་ཡང་རང་ངེས་ཚད་མ་ཡིན་ཏེ། སློབ་དཔོན་བདག་ཉིད་ཆེན་པོ་ཀ་མ་ལ་ཤི་ལས། དཔེར་ན་རང་རིག་པའི་མངོན་སུམ་དང༌། རྣལ་འབྱོར་པའི་ཤེས་པ་དང༌། དོན་བྱེད་པའི་ཤེས་པ་དང༌། རྗེས་སུ་དཔག་པ་དང༌།

གོམ་པ་དང་ལྡན་པའི་མངོན་སུམ་ལྟ་བུ་སྟེ། དེ་ནི་འཁྲུལ་པའི་རྒྱུ་སྤངས་པའི་ཕྱིར་གོམ་པའི་སྟོབས་ཀྱིས་རང་ཉིད་ལས་ངེས་པ་ཡིན་ནོ། །ཞེས་གསུངས་པའི་ཕྱིར། བ་མེན་གྱི་གཟུགས་དང་པོར་མཐོང་བའི་དབང་མངོན་དང༌། ཡུལ་ལ་གོམ་པའི་སྤུ་རིས་ཟིན་པ་མེད་པ་ལ་མེ་དང་ཆུ་ལ་སོགས་པ་དང་པོར་སྣང་ 

༼༣༦༧༽ བའི་དབང་ཤེས་དང༌། རྟོག་པ་ནང་དུ་བསྡུས་པའི་གནས་སྐབས་ཀྱི་གཟུགས་འཛིན་མིག་ཤེས་ལྟ་བུ་ཡིད་མ་གཏད་པའི་དབང་མངོན་དང༌། འཁྲུལ་རྒྱུ་ཅན་དུ་གྱུར་པའི་དོན་ལ་མེ་ཡིན་ཞིང་རྟོག་པས་མེ་ཡིན་མིན་ཐེ་ཚོམ་ཟ་དུས་ཀྱི་རྒྱང་རིང་པོའི་དམར་འབར་བ་འཛིན་པའི་དབང་མངོན་ལྟ་བུ་སྣང་བ་རང་ལས་ངེས་ཤིང་བདེན་པ་གཞན་ལས་ངེས་ཀྱི་ཚད་མ་དང༌། དོན་ལ་ཤ་པ་ཡིན་ཞིང་རྟོག་པས་ཤ་པ་ཡིན་མིན་ཐེ་ཚོམ་ཟ་དུས་ཀྱི་རྒྱང་རིང་པོའི་ཡལ་ག་ལོ་འདབ་དང་བཅས་པ་འཛིན་པའི་དབང་མངོན་ལྟ་བུ་སྤྱི་རང་ལས་ངེས་ཤིང༌། ཁྱད་པར་གཞན་ལས་ངེས་ཀྱི་ཚད་མ་དང༌། དོན་ལ་མེར་སྣང་གི་བློ་འབྱུང་བ་ལ་རྟོག་པས་མེར་སྣང་བློ་ཡིན་མིན་ཐེ་ཚོམ་ཟ་དུས་ཀྱི་མེར་སྣང་འཛིན་པའི་དབང་མངོན་ལྟ་བུ་སྣང་བ་ཉིད་ཀྱང་གཞན་ལས་ངེས་ཀྱི་ཚད་མ་དང་ལྔ་ནི་གཞན་ལས་ངེས་ཀྱི་ཚད་མ་ཡིན་ཏེ། རང་གི་འཇུག་ཡུལ་ལ་ངེས་པ་རང་ཉིད་ཀྱིས་དངོས་སུ་འདྲེན་མི་ནུས་པར་བཤད་པའི་ཕྱིར། དེར་མ་ཟད་ཚུར་མཐོང་གི་བརྒྱུད་ཀྱི་ཡིད་མངོན་མཐའ་དག་ཀྱང་གཞན་ངེས་ཚད་མ་ཡིན་ཏེ། ཡིད་མངོན་ནི་རིགས་རྒྱུན་སྔ་ཕྱི་གང་དང་ཡང་བཅས་པ་མ་ཡིན་པས་རང་ལས་ངེས་མི་ནུས་པར་བཤད་པའི་ཕྱིར་ཏེ། རྒྱུད་མེད་ཕྱིར་ ༼༣༦༨༽ ན་ངེས་མི་ནུས། །ཞེས་གསུངས་པའི་ཕྱིར། མཚན་གཞི་ནི་དེ་དག་ལས་དང་པོ་པའི་དབང་མངོན་ནི། ཤས་མེ་དང་ཆུར་སྣང་བའི་ཤེས་པ་ཡང་གོམས་པ་མེད་ན་ཞེས་སོགས་སྔར་དྲངས་པས་གཞན་ངེས་བསྟན། དེ་ཡུལ་ལ་ཡུན་རིང་དུ་གོམ་པའི་སྟོབས་ཀྱིས་སྤུ་རིས་ཟིན་པའི་གནས་སྐབས་སུ་རང་ངེས་ཚད་མ་ཡིན་ཏེ། ཤས་དེ་ཡང་གོམ་པ་ཡོད་ཅིང་གསལ་བ་ཅན་ཐོབ་པས་ན་རང་ཉིད་ལས་ཡིན་ཏེ། ཇི་སྐད་བཤད་པ་ལྟ་བུའོ། །ཞེས་གསུངས་པའི་ཕྱིར། ཡིད་མ་གཏད་པར་ནི། རྣམ་འགྲེལ་ལས། ཐམས་ཅད་ལས་ནི་སེམས་བསྡུས་ནས། །ཞེས་སོགས་ཀྱིས་བསྟན། དེ་ཡང་ཕྱི་རོལ་ཡུལ་ལ་རྟོག་བཅས་ཀྱི་སེམས་མི་འཕྲོ་བར་ནང་དུ་བསྡུས་པའི་བསམ་གཏན་དང་འབྲེལ་བའི་གནས་སྐབས་སུ་གཟུགས་འཛིན་མིག་ཤེས་སྐྱེས་པ་དེ་ལ་ཡིད་མ་གཏད་པའི་དབང་མངོན་ཞེས་བྱ་སྟེ།

རྟོག་བཅས་ཀྱི་ཡིད་ཡུལ་ལ་མ་གཏད་པར་ནང་དུ་བསྡུས་པའི་གནས་སྐབས་ཀྱི་དབང་མངོན་ཡིན་པའི་ཕྱིར། ཀུན་མཁྱེན་གཡག་པས་འདིའི་མཚན་གཞི་ལ། ཉ་ཕྱིས་ལ་དངུལ་དུ་འཁྲུལ་པའི་དུས་ཀྱི་ཉ་ཕྱིས་ཀྱི་གཟུགས་འཛིན་པའི་མིག་ཤེས་མ་འཁྲུལ་བ་ལྟ་བུ་ཞེས་གསུངས་པ་ནི་མི་འཐད་དེ། དེ་ནི་རྟོག་བཅས་ཀྱི་ཡིད་ཕྱི་རོལ་ཡུལ་ལ་རྒྱུ་བའི་གནས་སྐབས་ཀྱི་ ༼༣༦༩༽ དབང་མངོན་ཡིན་པས་ཡིད་མ་གཏད་པའི་དབང་མངོན་དུ་མི་འཐད་པའི་ཕྱིར་ཏེ། ཉ་ཕྱིས་ལ་དངུལ་དུ་འཁྲུལ་པ་དེ་ནི་རྣམ་པ་འདྲ་བའི་སྒོ་ནས་ཡིད་རྟོག་འཁྲུལ་པ་ཡིན་པའི་ཕྱིར། དེས་ན་མཚན་གཞི་དེ་ལ་ཡིད་མ་གཏད་ཀྱི་གོ་དོན་མེད་དོ། །དང་པོ་པ་དང་ཡིད་མི་གཏད། །འཁྲུལ་རྒྱུ་ཅན་རྣམས་ཞེས་པའི་གཞུང་གི་ནུས་པ་མྱང་པས་ཀྱང༌། དང་པོ་བ་དང་ཡིད་མ་གཏད་གཉིས་འཁྲུལ་རྒྱུ་མེད་པར་བསྟན་ཏེ། དེ་གཉིས་དང་འཁྲུལ་རྒྱུ་ཅན་རྣམས་ཐ་དད་དུ་སྨོས་པའི་ཕྱིར། ཉ་ཕྱིས་ལ་དངུལ་དུ་འཁྲུལ་པའི་གནས་སྐབས་ཀྱི་ཉ་ཕྱིས་འཛིན་པའི་མིག་ཤེས་ནི་འཁྲུལ་རྒྱུ་ཅན་གྱི་དབང་མངོན་ཡིན་པས་གཞན་ངེས་སུ་འཐད་ལ། འོན་ཀྱང་འཁྲུལ་རྒྱུ་ཅན་ལས་ལོགས་སུ་གཞན་ངེས་ཀྱི་མཚན་གཞིར་འཛིན་པ་ནི་མི་འཐད་དོ། །འཁྲུལ་རྒྱུ་ཅན་གྱི་དབྱེ་བ་གསུམ་ནི་ཆོས་མཆོག་གིས་བཤད་པ་ཡིན་ལ། དེ་ལྟར་བཤད་པ་རྣམས་འཐད་པར་དགོངས་ནས། འདིར་ཡང་རང་ལུགས་སུ་བཀོད་པ་ཡིན་ཞིང༌། སྣང་བ་ཉིད་ཀྱང་གཞན་ལས་ངེས་ཀྱི་མཚན་གཞི་ལ་དགོངས་འགྲེལ་གྱི་མཁས་པ་ཆེན་པོ་དག་གིས་གསལ་ཁ་ཆེར་མི་སྣང་མོད། འོན་ཀྱང་མཚན་གཞི་སྔར་བཤད་པ་དེ་ནི་རང་འགྲེལ་ཉིད་ལས་ཡང་སྣང་བ་རང་ཉིད་ཀྱང་གཞན་ལས་ངེས་པ་དཔེར་ན་འགའ་ཞིག་ཏུ་མེ་སྣང་བ་ན་ཁོ་ ༼༣༧༠༽ བོ་ལ་མེ་སྣང་བའི་བློ་གཅིག་བྱུང་ངམ་མ་བྱུང་ཞེས་ཐེ་ཚོམ་ཟ་བ་ན། དབང་ཤེས་རྟོག་བྲལ་མ་འཁྲུལ་བས་ཚད་མ་ཡིན་ཡང་ཡིད་ཤེས་ཀྱིས་ངེས་མ་ནུས་པ་གཞན་ལས་ངེས་པར་བྱེད་པའོ། །ཞེས་གསུངས་པ་དང༌། འབྱོར་བ་ཡིན་ནོ། །མཚན་གཞི་དེ་ལ་སྣང་བ་ཉིད་ཀྱང་གཞན་ལས་ངེས་པ་ཞེས་བྱ་སྟེ།

རང་ཡུལ་གྱི་མེ་ངེས་པ་གཞན་ལ་རག་ལས་པར་མ་ཟད་རང་ཡུལ་དུ་གྱུར་པའི་མེར་སྣང་བ་ཉིད་ཀྱང་ཕྱིས་ཚད་མ་གཞན་གྱིས་སྟོབས་ལས་ངེས་དགོས་པའི་ཕྱིར། འཁྲུལ་རྒྱུ་ཅན་དེ་དག་ཚད་མ་གཞན་གྱི་སྟོབས་ལས་ངེས་པ་འདྲེན་ཚུལ་ཇི་ལྟ་བུ་ཞེ་ན། དེ་ནི་རྩ་བར། དོན་བྱེད་པ་དང་གོམས་པ་ཅན། །རྗེས་སུ་དཔག་པས་ངེས་པར་བྱེད། །ཅེས་པ་ལྟར་མེའི་རྣམ་པ་དམར་འབར་བ་སྣང་ནས་མེ་ཡིན་མིན་ཐེ་ཚོམ་ཟ་བ་ན། ཕྱིས་མེའི་མདུན་དུ་ཕྱིན་པ་ན་བཙོ་བསྲེག་གི་དོན་བྱེད་པར་མངོན་སུམ་དུ་མཐོང་སྟེ་དེའི་སྟོབས་ཀྱིས་སམ། བཙོ་སྲེག་གི་དོན་བྱེད་པ་མ་མཐོང་ཡང་མེའི་རྣམ་པ་གསལ་བར་འཛིན་པ་གོམ་པ་ཅན་གྱི་མངོན་སུམ་གྱི་སྟོབས་ཀྱིས་དམར་འབར་བ་མེའི་ཁ་དོག་ཡིན་པར་ངེས་པར་བྱེད་པའམ། ཡང་ན་ཕྱིས་དུ་བ་མཐོང་བའི་རྟགས་ལས་མེར་རྟོགས་པའི་རྗེས་དཔག་སྐྱེས་པས་ངེས་པའམ། མེའི་དྲི་ལ་སོགས་པ་སྐྱེ་མཆེད་ཀྱི་རྫས་གཞན་གྱི་རྟགས་ལས་མེར་ ༼༣༧༡༽ ངེས་པའི་རྗེས་དཔག་གིས་དམར་འབར་བ་མེའི་ཁ་དོག་ཡིན་པར་ངེས་སྟེ་སྒྲོ་འདོགས་ཆོད་པ་ཡིན་ནོ། །དེ་བཞིན་དུ་སྤྱི་རང་ལས་ངེས་ཤིང་ཁྱད་པར་གཞན་ལས་ངེས་པ་ལ་ཡང་རྟོག་པས་ཤ་པ་ཡིན་མིན་ཐེ་ཚོམ་ཟོས་ནས། ཕྱིས་ཤ་པའི་མདུན་དུ་ཕྱིན་པ་ན་ཤ་པའི་ཡལ་ག་ལོ་མ་དང་ལྡན་པ་སོགས་མཐོང་བའི་དབང་མངོན་གྱི་སྟོབས་ཀྱིས་སམ། ཤ་པའི་རྣམ་པ་འཛིན་པའི་གོམས་པ་ཅན་གྱི་མངོན་སུམ་གྱིས་སྟོབས་ཀྱིས་སྤུ་རིས་ཟིན་ནས་ཤ་པར་ངེས་པའམ། ཡང་སྔར་ལྟར་རྗེས་དཔག་གཉིས་པོ་གང་ཡང་རུང་བས་ཤ་པར་ངེས་པར་བྱེད་པ་ཡིན་ནོ། །འདི་ལ་མངོན་སུམ་གྱིས་ངེས་པ་འདྲེན་པ་ལས། རང་ཉིད་ཀྱིས་ངེས་པར་མི་བྱེད་པས་ངེས་པ་འདྲེན་བྱེད་ཀྱི་དོན་བྱེད་སྣང་ལྟ་བུ་ནི་ཚད་མ་སྔ་མ་དང༌། འཇུག་ཡུལ་ངེས་པའི་བློ་གཉིས་ཀྱི་བར་དུ་འབྱུང༌། རྗེས་དཔག་གིས་ངེས་པར་བྱེད་པ་ན་བློ་དེ་གཉིས་ཀྱི་བར་དུ་མི་འབྱུང་བར་རྗེས་དཔག་རང་ནམ་སྐྱེས་པ་ན་སྣང་བ་རང་ལས་ངེས་ཤིང་བདེན་པ་གཞན་ལས་ངེས་སོགས་ཀྱི་འཇུག་ཡུལ་ངེས་པའི་བློར་འགྱུར་བ་ཡིན་ནོ། །རྗེས་དཔག་གི་སྟོབས་ཀྱིས་ངེས་ཤེས་གཞན་འདྲེན་པ་ནི་མི་འཐད་དེ།

སྒྲ་མི་རྟག་རྟོགས་ཀྱི་རྗེས་དཔག་གིས་སྒྲ་མི་རྟག་པར་ངེས་པའི་ངེས་ཤེས་གཞན་དྲངས་པ་ནི་མེད་ ༼༣༧༢༽ པའི་ཕྱིར། འདིར་དོན་རིག་གཉིས་དང་རང་རིག་དང་ཞེས་ཚུར་མཐོང་གི་བརྒྱུད་ཀྱི་རང་རིག་མངོན་སུམ་ལ་རང་ངེས་ཚད་མས་ཁྱབ་ན། རྒྱང་འཕེན་པའི་བརྒྱུད་ཀྱི་རྗེས་དཔག་ཉམས་སུ་མྱོང་བའི་རང་རིག་མངོན་སུམ་ཆོས་ཅན། རང་ངེས་ཚད་མ་ཡིན་པར་ཐལ། རྟགས་དེའི་ཕྱིར། འདོད་ན། དེ་ཆོས་ཅན། རང་གི་འཇུག་ཡུལ་རྗེས་དཔག་གི་ཐ་སྙད་ལ་ངེས་པ་རང་སྟོབས་ཀྱིས་འདྲེན་ནུས་པར་ཐལ། འདོད་པ་གང་ཞིག ཆོས་ཅན་དེའི་ཕྱིར། དེ་ལ་འདོད་མི་ནུས་ཏེ། རྒྱང་འཕེན་དེ་རྗེས་དཔག་གི་ཐ་སྙད་ལ་རྨོངས་པའི་རྒོལ་བ་ཡིན་པའི་ཕྱིར། ཞེ་ན། རང་གི་བསམ་ཚོད་ནི་རྒྱང་འཕེན་གྱི་བརྒྱུད་ལ་རྗེས་དཔག་གི་ཐ་སྙད་ངེས་པ་མེད་ཀྱང་རྗེས་དཔག་ངེས་པའི་ངེས་ཤེས་ཡོད་པས་དེའི་བརྒྱུད་ཀྱི་རྗེས་དཔག་ཉམས་མྱོང་གི་རང་རིག་དེ་རང་གི་འཇུག་ཡུལ་རྗེས་དཔག་ལ་ངེས་པ་རང་སྟོབས་ཀྱིས་འདྲེན་ནུས་སུ་ཁས་ལེན་ཏེ། རྗེས་དཔག་ཁས་མི་ལེན་པའི་རྒོལ་བའི་བརྒྱུད་ལ་རྗེས་དཔག་ངེས་པའི་ངེས་ཤེས་ཡོད་པའི་ཕྱིར་ཏེ། གྲངས་ཅན་གྱི་བརྒྱུད་ལ་སྒྲ་མི་རྟག་པར་ངེས་པའི་ངེས་ཤེས་ཀྱི་ཐ་སྙད་མེད་ཀྱང་སྒྲ་མི་རྟག་པར་ངེས་པའི་ངེས་ཤེས་ཡོད་སྲིད་པའི་ཕྱིར་ཏེ། གྲངས་ཅན་གྱི་བརྒྱུད་ཀྱི་སྒྲ་འཛིན་མངོན་སུམ་སྒྲ་མི་རྟག་པ་ལ་གཞན་ངེས་ཚད་ ༼༣༧༣༽ མར་སོང་བའི་ཚེ་ཕྱིས་ཀྱི་ཚད་མ་གཞན་གྱིས་སྒྲ་མི་རྟག་པ་ངེས་པའི་ངེས་ཤེས་འདྲེན་པ་གང་ཞིག དེའི་ངེས་ཤེས་དེ་སྔར་གྱི་སྒྲ་འཛིན་མངོན་སུམ་བརྒྱུད་ལྡན་གྱི་གྲངས་ཅན་དེའི་བརྒྱུད་ལ་ལྡན་པ་ལས་འོས་མེད་པའི་ཕྱིར། བཞི་པ་ནི། ཚད་མ་ཡིན་ན་རང་ངེས་གཞན་ངེས་གང་རུང་ཡིན་པས་མ་ཁྱབ་ཏེ། དེ་གཉིས་གང་རུང་ཡིན་ན། ཀུན་ཏུ་ཐ་སྙད་པའི་ཚད་མ་ཡིན་པས་ཁྱབ་པ་གང་ཞིག དེ་དང་དོན་དམ་པའི་ཚད་མ་འགལ་བའི་ཕྱིར། འཕགས་པ་རྟོག་བཅས་པའི་བརྒྱུད་ཀྱི་སྣང་བཅས་རྣལ་འབྱོར་མངོན་སུམ་ཡང་དོན་དམ་པའི་ཚད་མ་མ་ཡིན་ཏེ།

གང་ཟག་གི་བདག་སོགས་ཀྱིས་སྟོང་པའི་ཆོས་ཉིད་དོན་དམ་ཡུལ་གྱི་གཙོ་བོར་མི་བྱེད་པའི་ཕྱིར། འཕགས་པ་རྟོག་བཅས་པའི་བརྒྱུད་ཀྱི་སྣང་མེད་རྣལ་འབྱོར་མངོན་སུམ་ནི་དོན་དམ་པའི་ཚད་མ་ཡིན་ཞིང༌། རང་ངེས་གཞན་ངེས་གང་ཡང་མ་ཡིན་ཏེ། ཆོས་ཉིད་དོན་དམ་པའི་བདེན་པ་ཡུལ་གྱི་གཙོ་བོར་བྱེད་ཅིང༌། རང་སྟོབས་གཞན་སྟོབས་གང་རུང་གིས་ངེས་ཤེས་འདྲེན་པར་ཡང་མི་བྱེད་པའི་ཕྱིར། འགྲེལ་པར་འཕགས་པ་རྟོག་པའི་བག་ཆགས་མ་སྤངས་པ་རྣམས་རང་བཞིན་དུ་གནས་པ་ན་འཇིག་རྟེན་པ་དང་འདྲ་ལ། ཞེས་གསུངས་པའི་རང་བཞིན་དུ་གནས་པ་རྗེས་ཐོབ་ཏུ་གནས་པ་ལ་དགོངས་ ༼༣༧༤༽ པས། འཕགས་པ་རྟོག་བཅས་རྗེས་ཐོབ་པའི་བརྒྱུད་ཀྱི་རྣལ་འབྱོར་མངོན་སུམ་རང་ངེས་ཚད་མ་ཡིན་པར་གྲུབ་བོ། །ལྔ་པ་རྩོད་པ་སྤང་བ་ནི། ཡུལ་དང་ངོ་བོ་ལ་བརྟགས་ནས་གཞན་ངེས་ཚད་མ་མི་སྲིད་པའི་རྩོད་པ་ནི་སྔར་བཤད་ཟིན་ལ། དེ་སྤོང་བ་ནི། དེ་དག་གིས་ནི་མངོན་སུམ་དང༌། །རྟོག་པའི་བྱེད་པ་འདྲེས་པར་ཟད། །ཅེས་པས་བསྟན། དོན་ནི་དེ་ལྟར་རྩོད་པ་དེ་ནི་མངོན་སུམ་ཉིད་ཀྱི་བྱེད་པ་དང༌། རྟོག་པའི་བྱེད་པ་སོ་སོར་འབྱེད་མ་ཤེས་པའི་སྐྱོན་ཡིན་ཏེ། མངོན་སུམ་གྱི་བྱེད་པ་ནི་དོན་དེ་ལ་རྟོག་བྲལ་མ་འཁྲུལ་བ་ཡིན་པ་ཙམ་གྱིས་དོན་དེ་རྟོགས་པར་བྱེད་ནུས་པ་ཡིན་ལ། རྟོག་པ་ངེས་ཤེས་ཀྱི་བྱེད་པ་ནི་རང་ཡུལ་ངེས་པའི་སྒོ་ནས་དེ་མིན་གྱི་སྒྲོ་འདོགས་གཅོད་པ་ཡིན་པས་ཁྱད་པར་ཤིན་ཏུ་ཆེ་བ་ལ། ཁྱེད་ནི་དོན་དེ་ལ་ཚད་མར་སོང་བའི་ཚེ་དོན་དེ་ཉིད་ངེས་པའི་སྒོ་ནས་སྒྲོ་འདོགས་གཅོད་དགོས་པར་འདོད་པའི་ཕྱིར། ཡུལ་ལ་བརྟགས་པའི་རྩོད་སྤོང་ལ། །ཁ་ཅིག ངེས་བྱ་དང་ངེས་པ་འདྲེན་བྱེད་ཀྱི་ཚད་མ་གཉིས་འཇུག་ཡུལ་གཅིག་ལ་སྣང་ཡུལ་ཐ་དད་ཡིན་ཟེར་བ་དང༌། དེ་གཉིས་ཀྱི་འཇུག་ཡུལ་རྫས་ཐ་དད་ལ་རྒྱུན་གཅིག་ཡིན་གསུང་བ་སྣང་ལ། དོན་ནི་དེ་གཉིས་ཀྱི་འཇུག་ཡུལ་གཅིག་པ་དང་རྒྱུན་གཅིག་པའི་རྣམ་གཞག་སོགས་མི་དགོས་ཏེ།

ངེས་བྱ་གཞན་ངེས་ཚད་མ་ ༼༣༧༥༽ དང༌། ངེས་པ་འདྲེན་བྱེད་དོན་བྱེད་སྣང་ཅན་གྱི་མངོན་སུམ་སོགས་འཇུག་ཡུལ་ཐ་དད་དུ་ཡོད་པ་དངོས་སུ་གསལ་བའི་ཕྱིར་དང༌། གཞན་ངེས་ཚད་མའི་འཇུག་ཡུལ་གྱི་རྒྱུ་ཚད་མ་ཕྱི་མ་དོན་བྱེད་སྣང་གི་མངོན་སུམ་སོགས་ཀྱི་འཇུག་ཡུལ་དུ་མི་བྱེད་པའི་ཕྱིར། འདིར་ཁ་ཅིག་གྲངས་ཅན་གྱི་རྒྱུད་ཀྱི་བདེ་བ་ཉམས་སུ་མྱོང་བའི་རང་རིག་མངོན་སུམ་ཆོས་ཅན། རང་གི་འཇུག་ཡུལ་མི་བསླུ་བ་ལ་ངེས་པ་རང་སྟོབས་ཀྱིས་འདྲེན་ནུས་པར་ཐལ། རང་ངེས་ཚད་མ་ཡིན་པའི་ཕྱིར། འདོད་ན། དེ་ཆོས་ཅན། དེ་མ་ཡིན་པར་ཐལ། ཆོས་ཅན་གང་ཞིག་ཁྱེད་ཀྱིས་དྲངས་པའི་ངེས་ཤེས་དེས་གྲངས་ཅན་གྱི་བརྒྱུད་ཀྱི་བདེ་བ་ཉམས་སུ་མྱོང་བའི་རང་རིག་མངོན་སུམ་དེ་དེའི་བརྒྱུད་ཀྱི་བདེ་བ་ལ་མི་བསླུ་བར་མ་ངེས་པའི་ཕྱིར། ཕྱི་མ་གྲུབ་ཏེ། གྲངས་ཅན་པ་དེ་རང་རིག་མངོན་སུམ་གྱིས་བདེ་བ་མི་མྱོང་བར་བདེན་ཞེན་གྱིས་འདོད་པའི་རྒོལ་བ་ཡིན་པའི་ཕྱིར་ཞེ་ན་འདིར་མ་ངེས་ཏེ། འོ་ན་རྒྱང་འཕེན་པའི་བརྒྱུད་ཀྱི་ལ་མེ་ལྡན་དུ་རྟོགས་པའི་རྗེས་དཔག་དེས་ལ་དང་མེའི་ཚོགས་དོན་གཞལ་བྱར་མ་ངེས་པར་ཐལ། རྒྱང་འཕེན་པ་དེ་རྗེས་དཔག་ཚད་མའི་གཞལ་བྱ་མེད་པར་བདེན་ཞེན་གྱིས་འདོད་པའི་རྒོལ་བ་ཡིན་པའི་ཕྱིར། ཁྱབ་པ་སྟོབས་མཚུངས། དེས་ན་སོ་སོ་སྐྱེ་བོའི་བརྒྱུད་ཀྱི་རང་རིག་མངོན་སུམ་ཐམས་ ༼༣༧༦༽ ཅད་རང་གི་འཇུག་ཡུལ་ཤེས་པ་ལ་ངེས་པ་རང་སྟོབས་ཀྱིས་འདྲེན་ནུས་པ་འབའ་ཞིག་ཡིན་པས། རང་ངེས་ཚད་མ་ཡིན་ཞིང༌། འཇུག་ཡུལ་གྱི་ཁྱད་པར་འགའ་ཞིག་ལ་གཞན་ངེས་ཚད་མར་འགྱུར་བ་ཡང་ཡོད་དེ། ཤེས་པ་རྟག་པར་འཛིན་པའི་འཁྲུལ་རྒྱུས་བསླད་པའི་གང་ཟག་གི་བརྒྱུད་ཀྱི་རང་རིག་མངོན་སུམ་དེས་ཤེས་པའི་སྐད་ཅིག་མ་ལ་ངེས་པ་རང་སྟོབས་ཀྱིས་འདྲེན་མི་ནུས་པའི་ཕྱིར། རང་གི་འཇུག་ཡུལ་གྱི་ཁྱད་པར་འགའ་ཞིག་དང༌། འཇུག་ཡུལ་གྱི་ཆ་འགའ་ཞིག་ལ་གཞན་ངེས་ཡིན་ན་གཞན་ངེས་ཡིན་པས་མ་ཁྱབ་ལ།

རང་གི་འཇུག་ཡུལ་གྱི་གཙོ་བོ་ལ་གཞན་ངེས་དང་དེ་ལ་རང་ངེས་ཡིན་ན་སྤྱིར་གཞན་ངེས་དང་རང་ངེས་ཚད་མ་ཡིན་པས་ཁྱབ་པའི་རྣམ་དབྱེ་བློ་གསལ་དག་གི་ཤེས་པར་བྱས་ལ། ཕ་རོལ་རྒོལ་བ་སྟོང་གིས་རྩོད་པའི་ང་རོ་སྒྲོག་ཀྱང༌། རང་གི་ཁས་བླང་སྐྱོང་ཚུལ་འགལ་མེད་གནད་ཀྱི་སྒོ་ནས་རྡོ་རྗེ་ལྟར་བརྟན་པར་བྱས་ཏེ། སྒྲུབ་དང་སུན་འབྱིན་གྱིས་རིགས་ལམ་འོད་བརྒྱའི་འཕྲེང་བས། རྒྱལ་བའི་བསྟན་པ་ཆེས་ཆེར་གསལ་བར་བཟུང་ཞིག་ཅེས་ཀྱང་གདམས་པའོ།། ༈ །།ཚད་མ་སྤྱི་ཡིས་མཚན་ཉིད་འདོད་ཚུལ་ལ། །ལྷ་རྒྱན་ཆོས་མཆོག་བདེ་བྱེད་དགའ་བ་རྣམས། །མཚན་ཉིད་ཐ་དད་རྣམ་གྲངས་ ༼༣༧༧༽ མཚོན་བྱ་ལ། །ཐ་སྙད་དོན་དམ་ཕྱེ་སྟེ་སྨྲ་བ་དང༌། །ཁྱད་པར་གསུམ་ལྡན་བདེན་རྟོགས་ཆོས་གསུམ་ལྡན། །འདོད་པ་རྒྱ་གར་པཎ་ཆེན་སོ་སོའི་ལུགས། །འདིར་ནི་མི་བསླུ་མ་ཤེས་དོན་གསལ་གཉིས། །དགོངས་པ་གཅིག་པས་མཚན་ཉིད་གཅིག་ཏུ་བཞེད། །གང་ལ་མི་བསླུ་གང་ཉིད་མི་བསླུ་དང༌། །ཇི་ལྟར་མི་བསླུ་གསུམ་གྱིས་མི་བསླུ་རྟོགས། །དངོས་མེད་འཇལ་དང་དབང་ཤེས་འཁྲུལ་པ་ལ། །མ་ཁྱབ་ཁྱབ་ཆེས་མཚན་ཉིད་སྐྱོན་ཡང་སྤངས། མངོན་སུམ་ཚད་མའི་སྟོབས་ཀྱིས་ངེས་པ་འདྲེན། །ངེས་དེས་རང་གི་འགལ་ཟླ་སྒྲོ་འདོགས་གཅོད། །རྗེས་སུ་དཔག་པ་རང་ཉིད་ངེས་ཤེས་ཕྱིར། །སྒྲོ་འདོགས་གཅོད་པའི་ཡུལ་ཅན་ཉིད་དུ་གྲུབ། །ཡང་དག་ཤེས་པ་ཚད་མའི་དབྱེ་གཞི་སྟེ། །དབྱེ་ན་མངོན་རྗེས་གཉིས་ཡིན་རྗེས་དཔག་ནི། །ཡུལ་ཅན་བློ་ཡི་ངོ་བོར་མངོན་སུམ་དང༌། །གཅིག་ཡིན་ཡུལ་ལ་ལྟོས་ནས་རྗེས་དཔག་ཉིད། །མངོན་རྗེས་གཉིས་ལས་གྲངས་གཞན་མི་འཐད་ཕྱིར། །ཚད་མ་གཉིས་སུ་གྲངས་ངེས་ཆོས་གྲགས་བཞེད། །དབང་པོ་ལ་བརྟེན་མངོན་སུམ་སྒྲ་དོན་དང༌། །རྗེས་སུ་འཇལ་བ་རྗེས་དཔག་སྒྲ་དོན་ཏེ། །མངོན་སུམ་སྒྲ་ལ་མུ་གསུམ་རྗེས་དཔག་ཀུན། །བཤད་འཇུག་གཉིས་ཀར་ཡོད་པ་མཁས་ ༼༣༧༨༽ པས་བཞེད། །མངོན་སུམ་གྱིས་དྲངས་རྗེས་ཀྱི་ངེས་ཤེས་ལ། །རྗེས་འཇལ་བཤད་པ་ཡོད་མེད་དཔྱད་པའི་གནད། །ཡུལ་དུས་རྣམ་པ་འཁྲུལ་པའི་དབང་ཤེས་རྣམས། །ཡུལ་ལ་ཚད་མར་འདོད་དང་རྟོག་པ་ཉིད། །ཡུལ་དུས་སོགས་ལ་འཁྲུལ་ཚེ་དོན་མཐོང་པའི། །དབང་པོའི་མངོན་སུམ་མེད་པར་འདོད་པ་དང༌། །འཁྲུལ་པའི་དུས་ཀྱི་དབང་ཤེས་ཚད་མ་དང༌། །སེར་སྣང་དབང་ཤེས་དུང་གི་རེག་བྱ་ལ། །ཚད་མ་ཡིན་པ་མཚུངས་ཞེས་འགྲེ་བ་དང༌། །ནོར་བུའི་འོད་ལས་གཞི་དེར་ནོར་བུ་ནི། །རྟོགས་པ་རྗེས་དཔག་མིན་ཞེས་སྨྲ་བ་དང༌། །བཀོད་ཚོད་ཚུལ་གསུམ་མ་གྲུབ་གཏན་ཚིགས་ལ། །བརྟེན་པའི་རྗེས་དཔག་འདོད་སོགས་མཚན་གཞི་ལ། །རྨོངས་པ་དེ་དག་རིགས་པའི་ཟེར་གྱིས་བསལ། །ཚད་མ་རང་གི་འཇུག་ཡུལ་མི་བསླུ་བར། །ངེས་པ་རང་གི་འདྲེན་ན་རང་ངེས་དང༌། །ཚད་མ་གཞན་གྱིས་འདྲེན་ནམ་རྗེས་དཔག་གིས། །ངེས་པ་གཞན་ངེས་ཚད་མའི་རྣམ་དབྱེ་ནི། །རིགས་པའི་གཏེར་གྱི་དགོངས་དོན་འཁྲུལ་པ་མེད། །ཚུལ་གསུམ་རྟགས་གིས་བསྒྲུབ་བྱ་ངེས་པའི་ཕྱིར། །རྗེས་སུ་དཔག་ཀུན་རང་གི་འཇུག་ཡུལ་ངེས། །ངེས་ཤེས་གཞན་ལ་མི་ལྟོས་གནད་འདི་གཅེས།།

།།བཞི་པ་དགག་སྒྲུབ་ཇི་ལྟར་བྱེད་པའི་ཚུལ་ལ་གཉིས་ཏེ། དགག་སྒྲུབ་སྤྱིའི་རྣམ་གཞག་ ༼༣༧༩༽ དང༌། དེའི་རང་བཞིན་གཏན་ལ་དབབ་པའོ། །དང་པོ་ནི། རང་ངེས་གཞན་ངེས་ལས་འཕྲོས་ནས་ཚད་མ་དེས་དགག་སྒྲུབ་བྱེད་ཚུལ་ཇི་ལྟ་བུ་ཞེ་ན། མངོན་སུམ་གྱིས་དགག་སྒྲུབ་མི་བྱེད་དེ། མངོན་སུམ་ནི་རྫས་ཀྱི་ཡུལ་ཅན་གྱི་ཤེས་པ་ཡིན་པས་དོན་ལ་ལྟ་བ་ཙམ་མ་གཏོགས་རྟོག་མེད་ཀྱི་ཤེས་པ་ལ་དགག་སྒྲུབ་བྱེད་པའི་མཐུ་མེད་པའི་ཕྱིར། འོན་ཀྱང་མངོན་སུམ་གྱིས་དྲངས་པའི་ངེས་ཤེས་དང་རྗེས་དཔག་གཉིས། སེལ་འཇུག་ཕྱིན་ཅི་མ་ལོག་པ་ཡིན་ཞིང༌། སེལ་འཇུག་དེས་དགག་སྒྲུབ་བྱེད་པས་སེལ་བ་ལ་དགག་སྒྲུབ་གཉིས་སུ་ཡོད་དེ། སྣང་བ་དངོས་པོའི་ཡུལ་ཅན་ཡིན། །སེལ་བ་ལ་ནི་དགག་སྒྲུབ་གཉིས། །ཞེས་གསུངས་པའི་ཕྱིར། འདིའི་ཚིག་ཟུར་གྱི་སྣང་བ་ནི་མངོན་སུམ་དང་དོན་གཅིག་ཅིང༌། དེ་ལ་སྣང་བའི་སྒྲུབ་པ་ཞེས་བྱའོ། །འོ་ན་མངོན་སུམ་གྱིས་དྲངས་པའི་ངེས་ཤེས་དང་རྗེས་དཔག་ཀྱང་སེལ་བའི་སྒྲུབ་པ་ཡིན་པར་མཚུངས་སོ། །ཞེ་ན། མི་མཚུངས་ཏེ། དེ་གཉིས་ནི་ཡུལ་ཅན་གང་གིས་དགག་སྒྲུབ་བྱེད་པའི་སེལ་འཇུག་ཡིན་པ་མ་གཏོགས་དེས་དགག་སྒྲུབ་བྱ་བའི་ཡུལ་གྱི་དགག་པ་དང༌། སྒྲུབ་པ་གང་ཡང་མ་ཡིན་པའི་ཕྱིར་ཏེ། རང་མཚན་ཡིན་པའི་ཕྱིར། དེས་ན་དགག་སྒྲུབ་དངོས་སུ་བྱ་ཡུལ་གྱི་སྒྲུབ་པ་དང༌། སེལ་བའི་སྒྲུབ་པ་དང༌། སེལ་བ་ལ་ 

༼༣༨༠༽ ནི་དགག་སྒྲུབ་གཉིས། །ཞེས་པའི་དངོས་བསྟན་གྱི་སྒྲུབ་པ་རྣམས་དོན་གཅིག་གོ །གཞུང་འདིར། དོན་དང་ཤེས་པ་ཡིན་པ་དང༌། །ཡོད་པའི་དབྱེ་བས་གཉིས་གཉིས་བཞི། །ཞེས་སྒྲུབ་པ་ལ་དབྱེ་ན། དོན་ཡིན་པ་དང་ཡོད་པ་གཉིས། ཤེས་པ་ཡིན་པ་དང་ཡོད་པ་གཉིས་ཏེ་བཞིར་དབྱེ་བ་ནི། སེལ་བའི་སྒྲུབ་པའི་དབྱེ་བ་འཆད་པའི་སྐབས་ཡིན་པས། འདིའི་དངོས་བསྟན་གྱི་དོན་དང་ཤེས་པ་ཡང་སེལ་ངོའི་དོན་དང་ཤེས་པ་ལ་འཆད་དགོས་པ་ཡིན་ཏེ། དོན་རང་མཚན་དང་ཤེས་པ་རང་མཚན་ནི་སེལ་བའི་སྒྲུབ་པའི་དབྱེ་བར་མི་རུང་བའི་ཕྱིར། ཀུན་མཁྱེན་གཡག་པས་བློས་ཡོངས་གཅོད་དུ་རྟོགས་པར་བྱ་བ་སྒྲུབ་པའི་མཚན་ཉིད། བློས་རྣམ་བཅད་དུ་རྟོགས་པར་བྱ་བ་དགག་པའི་མཚན་ཉིད། མཚན་གཞི་ནི། རིམ་བཞིན་གཟུགས་རང་མཚན་དང་བུམ་མེད་ལྟ་བུ། དེ་ཡང༌། སྒྲུབ་པ་ལ་དབྱེ་ན། ཕྱི་རོལ་གྱི་དོན་ཡིན་པ་དང་ཡོད་པ་གཉིས། ཤེས་པ་ཡིན་པ་དང་ཡོད་པ་གཉིས་ཏེ་བཞིའོ། །དགག་པ་ལ་དབྱེ་ན། མེད་དགག་དང༌། མ་ཡིན་དགག་གཉིས། ཞེས་གསུངས་ལ། འོ་ན། སྒྲུབ་པ་ཡིན་ན་དངོས་པོ་ཡིན་དགོས་པར་ཐལ། སྒྲུབ་པ་ཡིན་ན་དོན་ཤེས་གང་རུང་ཡིན་དགོས་པའི་ཕྱིར་ཏེ། སྒྲུབ་པའི་མཚན་ཉིད་དུ་བློས་ཡོངས་གཅོད་དུ་རྟོགས་པར་བྱ་བ་བཞག་ནས་མཚན་ཉིད་དེ་ལྡན་གྱི་ ༼༣༨༡༽ སྒྲུབ་པ་ལ་དབྱེ་ན། དོན་ཡིན་པ་དང་ཡོད་པ། ཤེས་པ་ཡིན་པ་དང་ཡོད་པ་དང་བཞིར་མཛད་པའི་ཕྱིར། རྟགས་ཁས། གོང་དུ་འདོད་ན། དགག་སྒྲུབ་གཉིས་པོ་དེ་གཅིག་པ་བཀག་པའི་ཐ་དད་ཡིན་པར་ཐལ། སྒྲུབ་པ་དངོས་པོ་ཁོ་ན་དང་དགག་པ་དངོས་མེད་ཡིན་པའི་ཕྱིར། ཡང་སེལ་བའི་སྒྲུབ་པ་སྒྲུབ་པ་མ་ཡིན་པར་ཐལ། སྒྲུབ་པ་ཡིན་ན། དངོས་པོ་ཡིན་དགོས་པའི་ཕྱིར། འདོད་ན། སེལ་བ་ལ་ནི་དགག་སྒྲུབ་གཉིས་ཞེས་པའི་དངོས་བསྟན་གྱི་སྒྲུབ་པ་དེ་ཡང་སྒྲུབ་པ་མ་ཡིན་པར་ཐལ། འདོད་པ་དེའི་ཕྱིར། འདོད་ན། དགག་སྒྲུབ་ཅེས་པའི་དངོས་བསྟན་གྱི་སྒྲུབ་པ་དེ་ཡང་སྒྲུབ་པ་མ་ཡིན་པར་ཐལ། འདོད་པའི་ཕྱིར།

འདོད་ན། གཞུང་གི་དངོས་བསྟན་གྱི་སྒྲུབ་པ་ཡིན་ན། དགག་པ་ཡིན་དགོས་པར་ཐལ་ལོ། །པཎ་ཆེན་གྱིས། སེལ་བ་དང་དགག་པ་དོན་གཅིག་ལ། དེ་ལ་མ་ཡིན་དགག་དང་མེད་དགག་གཉིས་སམ། སེལ་བའི་སྒྲུབ་པ་དང་དགག་པ་གཉིས་སོ། །ཞེས་དང༌། སྤྱིར་མ་ཡིན་དགག་གིས་དགག་པའི་གོ་ཆོད་པ་ནི་གཞུང་ལུགས་རྒྱ་མཚོ་ལྟ་བུ་གཞན་དང་གཞན་དག་ཏུ་མ་ཟད། སྡེ་བདུན་གྱི་སྐབས་འདིར་ཡང་ཡིན་ཏེ། མ་ཡིན་པར་དགག་པ་ལ་གཞན་སེལ་གྱིས་ཁྱབ། གཞན་སེལ་ལ་དགག་པས་ཁྱབ་པའི་ཕྱིར་ཏེ། དེ་ལ་བློས་ ༼༣༨༢༽ རྣམ་བཅད་དུ་རྟོགས་བྱས་ཁྱབ་པའི་ཕྱིར། མ་ཡིན་པར་དགག་པ་རྣམས་དགག་སྒྲུབ་གཉིས་ཚོགས་པའང་ཡིན་ཏེ། སྤྱིར་དགག་པ་དང༌། བྱེ་བྲག་ཏུ་སེལ་བའི་སྒྲུབ་པར་འདོད་པའི་ཕྱིར། ཞེས་གསུངས་པ་ཡང་མི་འཐད་དེ། འོ་ན་སེལ་བའི་སྒྲུབ་པ་ཆོས་ཅན། དགག་པ་ཡིན་པར་ཐལ། གཞན་སེལ་ཡིན་པའི་ཕྱིར། ཁྱབ་པ་ཁས། མ་གྲུབ་ན་དེར་ཐལ། མཁས་འཇུག་ལས། གཞན་སེལ་ལ་ནི་དགག་སྒྲུབ་གཉིས། །ཞེས་པའི་དངོས་བསྟན་གྱི་གཞན་སེལ་ཡིན་པའི་ཕྱིར་ཏེ། སེལ་བ་ལ་ནི་དགག་སྒྲུབ་གཉིས། །ཞེས་པའི་དངོས་བསྟན་གྱི་སེལ་བ་ཡིན་པའི་ཕྱིར། སེལ་བའི་དགག་པ་དང་སེལ་བའི་སྒྲུབ་པ་གང་རུང་ཡིན་པའི་ཕྱིར། རྩ་བར་འདོད་ན། དགག་པ་མ་ཡིན་པར་ཐལ། སྒྲུབ་པ་ཡིན་པའི་ཕྱིར་ཏེ། བློས་ཡོངས་གཅོད་དུ་རྟོགས་བྱ་ཡིན་པའི་ཕྱིར། ཡང་ཟག་པ་མེད་པའི་ཡེ་ཤེས་ཆོས་ཅན། དགག་པ་ཡིན་པར་ཐལ། མ་ཡིན་དགག་ཡིན་པའི་ཕྱིར། ཁྱབ་པ་ཁས། རྟགས་གྲུབ་ཏེ། མཁས་འཇུག་ལས། ས་ཕྱོགས་བུམ་མེད་དང༌། ཟག་པ་མེད་པའི་ཡེ་ཤེས་ལ་སོགས་པ་སྒྲུབ་པ་དང་འབྲེལ་བའི་དགག་པ་རྣམས་ནི་མ་ཡིན་དགག་ཅེས་བྱའོ། །ཞེས་གསུངས་པའི་ཕྱིར། རྩ་བར་འདོད་ན། དགག་པ་མ་ཡིན་པར་ཐལ། སྒྲུབ་པ་ཡིན་པའི་ཕྱིར་ཏེ། དངོས་པོ་ཡིན་པའི་ཕྱིར། དགག་ ༼༣༨༣༽ སྒྲུབ་གཉིས་ཚོགས་པའི་འཇོག་ཚུལ་དེ་ལ་ཡང་འབྲེལ་མ་བྱུང་སྟེ། འོ་ན་སྒྲུབ་ངག་ཡང་དག་དེ་སྒྲུབ་ངག་དང་རྗེས་དཔག་གཉིས་ཚོགས་པ་ཡིན་པར་ཐལ། དེ་སྤྱིར་སྒྲུབ་ངག་དང་བྱེ་བྲག་ཏུ་གཞན་དོན་རྗེས་དཔག་ཏུ་འདོད་པའི་ཕྱིར།

སྟོབས་མཚུངས། གཉིས་པ་ལ་གཉིས་ཏེ། དགག་སྒྲུབ་ཀྱི་རྣམ་དབྱེ་དང༌། དེ་ཚད་མས་རྟོགས་ནས་དགག་སྒྲུབ་ཇི་ལྟར་བྱེད་པའི་ཚུལ་ལོ། །དང་པོ་ནི། སྤྱིར་ཆོས་ཐམས་ཅད་དགག་སྒྲུབ་གཉིས་པོ་གང་རུང་དུ་ངེས་ཤིང༌། བྱེ་བྲག་ཏུ་སེལ་ངོའི་ཆོས་རྣམས་སེལ་འཇུག་གི་བློས་དགག་སྒྲུབ་བྱ་བའི་ཡུལ་དུ་གྱུར་པའི་དགག་པ་དང་སྒྲུབ་པ་ཡིན་པས་དགག་སྒྲུབ་ཀྱི་སྐབས་འདིར་བཤད་བྱའི་གཙོ་བོ་ཡིན་ཏེ། རིགས་གཏེར་གྱི་གཞུང་རབ་བྱེད་བཅུ་གསུམ་མར་གྲགས་པ་ལས། དེ་ལྟར་ཚད་མའི་སྟོབས་ཉིད་ལས། །བླང་དོར་ངེས་པ་ལ་འཇུག་པས། །དེ་ཡི་རང་བཞིན་ཤེས་པ་ཡིས། །དགག་དང་སྒྲུབ་པ་བཤད་པར་བྱ། །ཞེས་གསུངས་པའི་ཕྱིར། དེ་ལྟར་བཤད་པར་བྱ་བའི་སེལ་བའི་སྒྲུབ་པ་དང༌། དགག་པ་ལ་གཉིས་སུ་དབྱེ་བའི། མ་ཡིན་དགག་དོན་གཅིག་པ་དང༌། སེལ་བའི་དགག་པ་དང་མེད་དགག་དོན་གཅིག་པར་རང་འགྲེལ་ལས་གསུངས་ཤིང༌། མཚན་ཉིད་རིམ་བཞིན། རྟོག་བློས་དགག་པ་རྣམ་ ༼༣༨༤༽ པར་བཅད་ནས་ཆོས་གཞན་ཡོངས་གཅོད་དུ་རྟོགས་པར་བྱ་བ་མ་ཡིན་དགག་གི་མཚན་ཉིད། རྟོག་བློས་དགག་བྱ་སྒྲུབ་པ་རྣམ་པར་བཅད་ནས་རྣམ་བཅད་ཙམ་དུ་རྟོགས་པར་བྱ་བ་མེད་དགག་གི་མཚན་ཉིད། དེ་སྐད་དུ། དགག་པ་སྒྲུབ་པ་སྤོང་བ་དང༌། །མི་སྤོང་བ་ཡི་སྒོ་ནས་གཉིས། །ཞེས་དང༌། དེའི་འགྲེལ་པར། མེད་དགག་དང་མ་ཡིན་དགག་གི་མཚན་ཉིད་རིམ་པ་བཞིན་དགག་བྱ་བཅད་ནས་ཆོས་གཞན་མི་འཕེན་པ་དང༌། འཕེན་པ་ཡིན་ཏེ། དཔེར་ན་བུམ་པ་མེད་པ་དང་བུམ་པ་མེད་པའི་ས་ཕྱོགས་ལྟ་བུ་དགག་པ་རྐྱང་པ་དང༌། དགག་སྒྲུབ་ཚོགས་པའོ་ཞེས་གསུངས་སོ། །འོ་ན་འདིར་མ་ཡིན་དགག་དགག་པ་ཡིན་ནམ་སྒྲུབ་པ་ཡིན། དང་པོ་ལྟར་ན། དགག་སྒྲུབ་བྱེད་པ་ཐམས་ཅད་དགག་པ་ཁོ་ན་ལ་བྱེད་པར་འགྱུར་ཏེ། སེལ་བའི་སྒྲུབ་པས་སྒྲུབ་པའི་གོ་མི་ཆོད་པའི་ཕྱིར། གཉིས་པ་ལྟར་སྒྲུབ་པ་ཡིན་ན། དགག་པ་ལ་མེད་དགག་དང་མ་ཡིན་དགག་གཉིས་སུ་དབྱེ་བ་དེ་མིང་གི་སྒོ་ནས་དབྱེ་བར་ཐལ་བ་དང༌།

འདི་ལ་དགག་སྒྲུབ་གཉིས་ཚོགས་པར་གསུངས་པ་ཡང་མི་འཐད་པར་འགྱུར་ཏེ། སྒྲུབ་པ་རྐྱང་པ་ཡིན་པའི་ཕྱིར་རོ། །ཞེ་ན། འདི་དྭོགས་གནད་ཤིན་ཏུ་ཆེ་བས། མཁས་པའི་བཞེད་ཚུལ་ཡང་སྣ་ཚོགས་པ་བྱུང་སྟེ། ༼༣༨༥༽ སྔར་བཤད་པ་ལྟར། ཀུན་མཁྱེན་གཡག་པས། མ་ཡིན་དགག་དང་སེལ་བའི་སྒྲུབ་པ་དོན་གཅིག་ཅིང༌། མཚན་གཞིར་བུམ་པས་དག་པའི་ས་ཕྱོགས་འཛིན་པ་དངོས་བསྟན་ན་བཞུགས་པ་ཙམ་ཞིག་དང༌། སྒྲུབ་པ་སྤྱི་ཙམ་པ་ལ་དབྱེ་ན། དོན་ཤེས་ཡིན་ཡོད་བཞིར་དབྱེ་བར་མཛད། དེའི་དགོངས་པ་བརྟགས་ན་སྒྲུབ་པ་མཚན་ཉིད་པ་དངོས་པོ་ལ་བྱས་ནས། སེལ་བའི་སྒྲུབ་པའམ་མ་ཡིན་དགག་དགག་པ་མཚན་ཉིད་པར་བཞེད་པར་སྣང༌། པཎ་ཆེན་གྱིས་མ་ཡིན་དགག་དགག་པ་མཚན་ཉིད་པར་རྩལ་ཐོན་དུ་སྒྲུབ་པ་སྣང༌། རང་ཅག་གི་ཀུན་མཁྱེན་བླ་མ་ཆེན་པོས། སྣང་བའི་སྒྲུབ་པའི་ཟླས་ཕྱེ་བའི་དགག་པ་ལ་མ་ཡིན་དགག་དང༌། མེད་དགག་གཉིས་ལས། ཕྱི་མ་སེལ་བའི་སྒྲུབ་པའི་ཟླས་ཕྱེ་བའི་དགག་པར་གསུངས་ནས། དགག་པ་སྤྱིའི་མཚན་ཉིད་འཇོག་པ་མི་སྣང་བས། དངོས་སུ་གསལ་ཁ་ཆེར་མ་མཛད་མོད། འོན་ཀྱང་ཁ་ཅིག་དགག་སྒྲུབ་གཅིག་པ་བཀག་པའི་ཐ་དད་ཡིན་ཟེར་བ་མི་འཐད་དེ། སྣང་བའི་སྒྲུབ་པ་དངོས་པོར་ཡོད་ཀྱང་སེལ་བའི་སྒྲུབ་པ་དངོས་པོར་མེད་པའི་ཕྱིར། ཞེས་གསུངས་པའི་རིགས་པའི་འཕེན་ཁྱེར་ལ་བལྟས་ན་སེལ་བའི་སྒྲུབ་པ་སྒྲུབ་པ་མཚན་ཉིད་པར་ ༼༣༨༦༽ བཞེད་པས། མ་ཡིན་དགག་དགག་པ་བརྟགས་པ་བར་བཞེད་པ་འདྲའོ། །རེ་ཞིག་རང་གི་བསམ་ཚོད་ནི། མ་ཡིན་དགག་དགག་པའི་དབྱེ་བར་གསུངས་པ་ནི་དངོས་བརྟགས་མ་ཕྱེ་བའི་དབང་དུ་བྱས་ནས་གསུངས་པ་གཙོ་ཆེ་ལ། མ་ཡིན་དགག་ལ་དགག་སྒྲུབ་ཉིས་ཚོགས་པར་གསུངས་པ་ནི་དེ་ལ་མཚན་གཞི་དངོས་པོ་གཙོ་ཆེ་ན་སྒྲུབ་པའི་མིང་ཅན་དེ་དང༌། སེལ་བ་གཙོ་ཆེ་ན། དགག་པའི་མིང་ཅན་གཉིས་སུ་ཡོད་པ་ཡིན་ཏེ། འགྲེལ་པར། དེས་ན་མ་ཡིན་དགག་དགག་སྒྲུབ་ཉིས་ཚོགས་པ་ཡིན་པས་དངོས་པོའི་ཆ་གཙོ་ཆེ་ན། སྒྲུབ་པར་ཡང་མིང་འདོགས་ཏེ།

དགག་དང་བསྒྲུབ་པ་མ་གཏོགས་པ། །སྒྲ་ལས་བྱུང་བའི་ཐ་སྙད་གཞན། །ཡོད་མིན་ཞེས་གསུངས་པ་ལྟར་རོ། །སེལ་བའི་ཆ་གཙོ་ཆེ་ན་དགག་པར་ཡང་མིང་འདོགས་ཏེ། རྣམ་འགྲེལ་ལས། འདིས་ནི་དངོས་ལ་དངོས་པོའི་ཆ། །ཁས་བླང་མེད་ཅན་དགག་པ་ཉིད། །སྒྲུབ་བྱེད་སྔ་མ་དག་གིས་ནི། །མ་ཡིན་དགག་པ་བསྒྲུབ་ཕྱིར་རོ། །ཞེས་གསུངས་པ་བཞིན་ནོ། །ཞེས་དང༌། མཁས་འཇུག་ལས། འདི་སྒྲུབ་པ་གཙོ་བོར་བྱེད་ན། སྒྲུབ་པའི་མིང་དུ་བཏགས་པ་ཡང་ཡོད། །དགག་པ་གཙོ་བོར་བྱེད་ན་དགག་པའི་མིང་དུ་བཏགས་པའང་ཡོད་མོད། རང་གི་ངོ་བོ་ ༼༣༨༧༽ གཅིག་བཀག་ནས་གཅིག་སྒྲུབ་པ་ཡིན་ནོ། །ཞེས་གསུངས་པའི་ཕྱིར། དེ་ལྟར་ན། འབྲས་རང་གི་གཏན་ཚིགས་ཀྱི་སོང་ཚོད་ཀྱི་སྒྲུབ་ཆོས་རྣམས་མ་ཡིན་དགག་གི་དགག་པ་དང་སེལ་བའི་སྒྲུབ་པའི་གཞི་མཐུན་ཡིན་ཞིང༌། ཟག་པ་མེད་པའི་ཡེ་ཤེས་དང༌། བུམ་པས་དག་པའི་ས་ཕྱོགས་ལ་སོགས་པ་མ་ཡིན་དགག་གི་མཚན་གཞི་དངོས་པོའི་ཆ་འགའ་ཞིག་ནི་སེལ་བ་མ་ཡིན་ཞིང༌། དངོས་པོ་ཡིན་པས་སེལ་བའི་སྒྲུབ་པ་ཡང་མི་འཆད་དོ། །རང་འགྲེལ་ལས། མ་ཡིན་དགག་དང་སེལ་བའི་སྒྲུབ་པ་དོན་གཅིག་ཏུ་གསུངས་པ་ནི། དགག་པ་ལ་གཉིས་སུ་དབྱེ་བའི་མ་ཡིན་དགག་དང༌། སེལ་བའི་སྒྲུབ་པ་དོན་གཅིག་པ་ལ་དགོངས་པ་ཡིན་ནོ། །གཞན་དུ་མ་ཡིན་དགག་ལ་སྒྲུབ་པའི་མིང་ཅན་དང་དགག་པའི་མིང་ཅན་གཉིས་སུ་མི་འབྱེད་ན། འགྲེལ་པར་ཁ་ཅིག་མེད་དགག་མ་ཡིན་དགག་གི་མཚན་ཉིད་བསྒྲུབ་ཆོས་དོར་མ་དོར་ལ་བྱས་ནས་མ་ཡིན་དགག་དང་མངོན་སུམ་གཉིས་གཅིག་ཏུ་བྱེད་པ་ནི། སྒྲ་དང་ཚད་མའི་གཞུང་ལུགས་རྒྱ་ཆེན་པོ་མ་མཐོང་བས་སྣང་བའི་སྒྲུབ་པ་དང་སེལ་བའི་སྒྲུབ་པ་མ་ཕྱེད་ཅིང༌། མ་ཡིན་དགག་གི་སྒྲུབ་པ་དང༌། དགག་པའི་ཆ་མ་ཕྱེད་པར་ཟད་དེ་ཞེས་གསུངས་པ་དང་དངོས་སུ་འགལ་ཏེ། མ་ ༼༣༨༨༽ ཡིན་དགག་གི་སྒྲུབ་པ་མེད་པའི་ཕྱིར། རྟགས་ཁས། དེས་ན་མ་ཡིན་དགག་གི་སྒྲུབ་པ་ནི། མ་ཡིན་དགག་ཏུ་གྱུར་པའི་དངོས་པོ་འགའ་ཞིག་ཡིན་ལ།

དེ་ལྟར་ན་ཡང་མ་ཡིན་དགག་ཕལ་ཆེ་བ་དགག་པའི་མིང་ཅན་ཡིན་པས། མ་ཡིན་དགག་དགག་པའི་དབྱེ་བར་འཆད་པའི་རྒྱུ་མཚན་ཡང་དེ་ལྟར་ཡིན་ནོ། །དགག་པ་སྤྱིའི་མཚན་ཉིད་ནི་བློས་རྣམ་གཅད་དུ་རྟོགས་པར་བྱ་བ་དང༌། བསྒྲུབ་པའི་མཚན་ཉིད་ཀྱང་བློས་ཡོངས་སྤྱོད་དུ་རྟོགས་པར་བྱ་བ་དེའོ། །གཉིས་པ་དགག་སྒྲུབ་ཇི་ལྟར་བྱེད་པའི་ཚུལ་ནི། སྔོན་གྱི་མཁས་པ་ཕྱ་པ་ཆེ་པ་ཆེན་པོ་ལ་སོགས་པ་ཁ་ཅིག དགག་སྒྲུབ་བྱེད་པའི་ཚུལ་ལ་རྗེས་དཔག་གིས་ལ་མེ་ལྡན་དུ་རྟོགས་པ་ན་རྗེས་དཔག་རང་ཉིད་མེ་འཇལ་དུ་ཤུགས་ལ་རྟོགས་པ་དང༌། རྟག་པ་ལ་བྱས་པ་མི་སྲིད་པ་དངོས་སུ་རྟོགས་པ་ན། བྱས་པ་ལ་མི་རྟག་པས་ཁྱབ་པ་ཤུགས་ལ་རྟོགས་པ་སོགས་དངོས་རྟོགས་དང་ཤུགས་རྟོགས་ཀྱི་རྣམ་གཞག་འཆད་ཅིང༌། མཚན་ཉིད་ཀྱང་རིམ་པ་བཞིན། དོན་དེ་ཉིད་ཀྱི་རྣམ་པ་སྣང་བའི་སྒོ་ནས་སྒྲོ་འདོགས་གཅོད་པ་དང༌། དོན་གཞན་གྱི་རྣམ་པ་སྣང་བའི་སྒོ་ནས་སྒྲོ་འདོགས་གཅོད་པའོ། །ཞེས་གསུངས་མི་འཐད་དེ། འོ་ན་རྗེས་དཔག་ཆོས་ཅན། ཤུགས་རྟོགས་སུ་ཐལ། མཚན་ཉིད་ ༼༣༨༩༽ དེའི་ཕྱིར། གལ་ཏེ་སྐྱོན་མེད་དེ། དེ་དག་རྟགས་ལ་ལྟོས་ཤིང༌། ཤུགས་རྟོགས་རྟགས་ལ་མི་ལྟོས་པའི་ཕྱིར། ཞེ་ན། ཤུགས་རྟོགས་ཆོས་ཅན། ཚད་མ་གསུམ་པར་ཐལ། ཚད་མར་ཁས་བླང་པ་གང་ཞིག མངོན་སུམ་ནི་མ་ཡིན། རྟགས་ལ་མ་བརྟེན་པས་རྗེས་དཔག་ཡང་མ་ཡིན་པའི་ཕྱིར། དེ་སྐད་དུ། རྗེས་དཔག་ཤུགས་རྟོགས་ཉིད་དུ་འགྱུར། །མིན་ན་ཚད་མ་གསུམ་པར་འགྱུར། །ཞེས་གསུངས་སོ། །དེས་ན་རང་གི་ལུགས་ལ་རྟོགས་བྱ་སེལ་བའི་སྒྲུབ་པ་ལ་སེལ་ངོའི་དོན་ཤེས་ཡིན་ཡོད་བཞི་དང༌། རྟོགས་བྱ་སེལ་བའི་དགག་པ་ལ་ཡང་དོན་མ་ཡིན་པ་དང༌། མེད་པ་གཉིས་ཤེས་པ་མ་ཡིན་པ་དང༌། མེད་པ་གཉིས་ཏེ་བཞིར་ཡོད་དེ། དོན་དང་ཤེས་པ་ཡིན་པ་དང༌། །ཡོད་པའི་དབྱེ་བས་གཉིས་གཉིས་བཞི། །དགག་པ་དེ་ཉིད་ལྡོག་པ་བཞི། །ཞེས་གསུངས་པའི་ཕྱིར། འདིར་དགག་པ་ནི་མེད་དགག་ཁོ་ན་ཡིན་ཏེ། སེལ་བའི་སྒྲུབ་པའི་ཟླ་བོར་གྱུར་པའི་དགག་པ་ཡིན་པའི་ཕྱིར།

དེ་ལྟ་བུའི་དགག་སྒྲུབ་དེ་ཡང་ཚད་མས་འགྲུབ་པ་ཡིན་ཏེ། སེལ་བའི་སྒྲུབ་པ་ནི་མངོན་སུམ་གྱིས་དྲངས་པའི་ངེས་ཤེས་དང༌། སྒྲུབ་རྟགས་གཉིས་ལ་བརྟེན་པའི་རྗེས་དཔག་གིས་འགྲུབ། མེད་དགག་ནི་མངོན་སུམ་གྱིས་དྲངས་པའི་ངེས་པ་འགའ་ཞིག་དང༌། མ་དམིགས་པའི་རྟགས་ལ་བརྟེན་པའི་རྗེས ༼༣༩༠༽ དཔག་གིས་འགྲུབ་པའི་ཕྱིར། འོ་ན་མངོན་སུམ་ཤུགས་རྟོགས་མེད་ན་སློབ་དཔོན་གྱིས་གཞུང་གི་ཆ་འགར་ཤུགས་ཀྱིས་དོན་གོ་ཡང་ཉེ་བར་བརྟགས་པ་ཙམ་གྱིས་ཡི་གེ་མཉམ་པས། བསྒྲུབ་དཀའ་བ་ཡོངས་སུ་སྤངས་པ་ཡིན་ནོ། །ཞེས་དང༌། རྣམ་འགྲེལ་ལས། དོན་གྱི་གོ་བས་གཅིག་ཤོས་ལ། །དྲན་པ་ཡང་དག་སྐྱེ་བར་འགྱུར། །ཞེས་གསུངས་པ་དང་འགལ་ལོ་ཞེ་ན་སྐྱོན་མེད་དེ། དེ་ནི་ལ་ལ་དུ་བ་མངོན་སུམ་དུ་མཐོང་བའི་བྱེད་པས་ལ་མེ་ལྡན་དུ་ཤུགས་ཀྱིས་རྟོགས་པའམ། ཡང་ན་རྒོལ་བ་མཁས་པས་དུ་བའི་རྟགས་ཀྱིས་ཚུལ་གསུམ་གཞན་ལ་མ་ལྟོས་པར་ཤེས་པ་ལས། གློ་བུར་དུ་ལ་མེ་ལྡན་དུ་རྟོགས་པའི་རྗེས་དཔག་སྐྱེ་བ་ལ་དགོངས་པའི་ཕྱིར། དེ་སྐད་དུ། ཤུགས་ལས་རྟོགས་ཞེས་གསུངས་པ་ཡང༌། །བྱེད་པའམ་རྗེས་དཔག་གི་ཉིད་ལ་དགོངས། །ཞེས་གསུངས་པ་ཡིན་ནོ། །མངོན་སུམ་རྫས་ཀྱི་ཡུལ་ཅན་ཡིན་པའི་ཕྱིར། དགག་སྒྲུབ་མི་བྱེད་སེལ་བའི་ཡུལ་ཅན་གྱིས། །དགག་སྒྲུབ་བྱེད་པ་རྟོག་གེའི་དབྱར་གཏམ་ཡིན། །སེལ་བ་ཉིད་ལ་སྒྲུབ་དང་དགག་པ་གཉིས། །སྒྲུབ་ལ་དོན་ཤེས་ཡིན་ཡོད་རྣམ་པ་བཞི། །དགག་ལའང་དེ་ཉིད་ལྡོག་པའི་རྣམ་པ་བཞི། །དགག་སྒྲུབ་དེ་ལ་མངོན་སུམ་སྟོབས་ཀྱིས་སམ། ། ༼༣༩༡༽ རྟགས་གསུམ་ལ་བརྟེན་རྗེས་དག་ཚད་མས་འགྲུབ། །གཉིས་སུ་དབྱེ་བའི་མ་ཡིན་དགག་པ་དང༌། །སེལ་བའི་སྒྲུབ་པ་དོན་གཅིག་དངོས་པོ་ལའང༌། །མ་ཡིན་དགག་གི་རྣམ་གཞག་ལུགས་འདིར་བཞེད། །དགག་སྒྲུབ་མཚན་ཉིད་གཞུང་ལུགས་སྤྱི་དང་མཐུན། །མདོར་ན་མི་བསླུ་བ་དང་མ་ཤེས་དོན་གསལ་གྱི་རིག་པ་གཉིས་ཚད་མའི་མཚན་ཉིད་གཅིག་ཡིན་ཞིང༌།

མཚན་གཞི་མངོན་རྗེས་གཉིས་ཀྱི་སྟེང་དུ་མཚན་ཉིད་མི་བསླུ་བ་རང་དང་གཞན་ལས་ངེས་ཤིང༌། ངེས་པ་དེའི་སྒོ་ནས་བླང་དོར་གྱི་གནས་ལ་དགག་སྒྲུབ་ཐམས་ཅད་བྱེད་པ་ཡིན་ཏེ། ཀུན་མཁྱེན་བླ་མ་ཆེན་པོའི་ཞལ་སྔ་ནས། མི་བསླུ་མ་ཤེས་དོན་གསལ་དོན་ལྡོག་གཅིག །མཚན་གཞི་མངོན་རྗེས་གཉིས་ལ་མི་བསླུ་བ། །རང་གཞན་གཉིས་ལས་ངེས་ཤིང་ཤེས་པ་ནི། །རང་ལས་ངེས་པའི་བྱེད་པས་དགག་སྒྲུབ་བྱེད། །ཅེས་གསུངས་པའི་ཕྱིར།། ༈ །།ཆོས་ཀུན་མངོན་སུམ་ཉིད་དུ་འཇལ་བྱེད་པའི། །ཡུལ་ཅན་མངོན་སུམ་ཡང་དག་གོལ་ས་བཅས། །གཞལ་བྱ་རྟོགས་པའི་སྒྲུབ་བྱེད་ཚད་འབྲས་རྣམས། །ཚུལ་བཞིན་འདོམ་མཛད་ས་སྐྱའི་འཇམ་མགོན་རྒྱལ། །གཉིས་པ་མཚན་གཞི་སོ་སོའི་དོན་ལ་གཉིས་ཏེ། མངོན་ ༼༣༩༢༽ སུམ་དང༌། རྗེས་དཔག་གོ །དང་པོ་ལ་གསུམ་སྟེ། མངོན་སུམ་ཡང་དག ལོག་ཕྱོགས་མངོན་སུམ་ལྟར་སྣང༌། གཞལ་བྱ་རྟོགས་པའི་སྒྲུབ་བྱེད་ཚད་འབྲས་སོ། །དང་པོ་ལ་གསུམ་སྟེ། མཚན་ཉིད། མཚོན་བྱའི་དབྱེ་བ། མཚན་གཞི་སོ་སོའི་དོན་ནོ། །དང་པོ་ལ་གཞན་ལུགས་དགག་པ་ནི། ཕྱ་པ་སོགས་རྟོག་བྲལ་མ་འཁྲུལ་བའི་རིག་པ་མངོན་སུམ་གྱི་མཚན་ཉིད། སྔར་མ་རྟོགས་པའི་དོན་ལ་མྱོང་སྟོབས་ཀྱིས་སྒྲོ་འདོགས་གཅོད་པ་མངོན་སུམ་གྱི་ཚད་མའི་མཚན་ཉིད་ཡིན་གསུངས་པ་མི་འཐད་དེ། མངོན་སུམ་དང་མངོན་སུམ་གྱི་ཚད་མ་གཉིས། མཚན་ཉིད་གཅིག་གིས་མཚོན་པའི་མཚོན་བྱ་རྣམ་གྲངས་ཡིན་པའི་ཕྱིར་དང༌། མྱོང་བ་མངོན་སུམ་གྱིས་སྒྲོ་འདོགས་གཅོད་པ་མི་སྲིད་པའི་ཕྱིར་ཏེ། རང་ཡུལ་ལ་སྒྲོ་འདོགས་གཅོད་པའི་བློ་ཡིན་ན་རྟོག་པ་ཡིན་པས་ཁྱབ་པའི་ཕྱིར། དེ་སྐད་དུ། མྱོང་བས་སྒྲོ་འདོགས་གཅོད་པ་འཁྲུལ། །ཞེས་གསུངས་སོ། །རང་གི་ལུགས་ནི། རྟོག་བྲལ་མ་འཁྲུལ་བའི་རིག་པ་དེ་མངོན་སུམ་གྱི་མཚན་ཉིད་ཡིན་ཏེ། རྣམ་ངེས་དང་རིགས་གཏེར་གཉིས་ཀ་ལས། མངོན་སུམ་རྟོག་བྲལ་མ་འཁྲུལ་བ། །ཞེས་གསུངས་པའི་ཕྱིར། རིགས་མི་མཐུན་སེལ་བའི་དབང་དུ་བྱས་ན།

མ་འཁྲུལ་བའི་རིག་པ་དེ་མངོན་སུམ་ 

༼༣༩༣༽ གྱི་མཚན་ཉིད་ཀྱང་ཡིན་ཏེ། མངོན་སུམ་གྱི་ཚད་མ་ལ་མཚན་ཉིད་གཞན་མ་གསུངས་པའི་ཕྱིར། རྟོག་བྲལ་མ་འཁྲུལ་བའི་རིག་པ་མངོན་སུམ་ཚད་མའི་མཚན་ཉིད་མ་ཡིན་ནམ་ཞེ་ན། གོ་བབས་ལ་ཡིན་ཀྱང་ཚིག་གི་བར་ཤུན་ལ་མི་འཐད་དེ། རྗེས་དཔག་ཆོས་ཅན། རྟོག་བྲལ་མ་འཁྲུལ་བའི་རིག་པ་ཡིན་པར་ཐལ། མངོན་སུམ་ཚད་མ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེ་ཆོས་ཅན། མངོན་སུམ་ཚད་མ་ཡིན་པར་ཐལ། མངོན་སུམ་མི་བསླུ་བའི་རིག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། མངོན་སུམ་མི་བསླུ་བའི་རིག་པ་ཡིན་པར་ཐལ། མངོན་སུམ་མངོན་སུམ་ཡིན་པའི་ཕྱིར་ཏེ། བདག་མེད་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། རྟོག་བྲལ་མ་འཁྲུལ་བའི་རིག་པ་མ་ཡིན་པར་ཐལ། རྟོག་པ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར་རོ། །འོ་ན་མངོན་སུམ་དེ་རྟོག་བྲལ་ཡིན་ན། རྟོག་པ་དང་བྲལ་ཚུལ་ཇི་ལྟ་བུ། མ་འཁྲུལ་པ་ཡིན་ཚུལ་ཇི་ལྟ་བུ་ཞེ་ན། མངོན་སུམ་ཆོས་ཅན། རྟོག་པ་དང་བྲལ་བ་ཡིན་ཏེ། རང་ལྡོག་ལ་སྒྲ་དོན་འདྲེན་འཛིན་གྱི་ཞེན་བློ་མི་བསྟེན་པ་ཡིན་པའི་ཕྱིར་ཏེ། རང་ལྡོག་ལ་སྒྲ་དོན་འདྲེས་འཛིན་དང་བྲལ་བའི་བློ་ཡིན་པའི་ཕྱིར། དེ་སྐད་དུ། ཀུན་མཁྱེན་བླ་མའི་སྡེ་བདུན་རབ་ ༼༣༩༤༽ གསལ་ལས། རང་ལུགས་ནི། རང་ལྡོག་ལ་རྟོག་པའི་མཚན་ཉིད་མི་བསྟེན་པ་སྟེ། དེའི་དོན་ཡང་རང་མཚན་གཞིར་བཟུང་བའི་ཚེ། སྔར་གྱི་མཚན་ཉིད་དེ་མ་ཚང་བའོ། །ཞེས་གསུངས་སོ། །དེས་ན་རང་ལུགས་ལ་སྒྲ་དོན་འདྲེན་འཛིན་གྱི་ཞེན་བློ་དེ། བྲལ་བྱ་རྟོག་པའི་མཚན་ཉིད་ཡིན་ཏེ། རྣམ་འགྲེལ་ལས། ཤེས་གང་གང་ལ་སྒྲ་དོན་འཛིན། །དེ་ནི་དེ་ལ་རྟོག་པ་ཡིན། །ཞེས་དང༌། རིགས་གཏེར་ལས། རྟོག་པ་སྒྲ་འདོན་འཛིན་པ་ཡིན། །ཞེས་གསུངས་པ་ཕྱིར། སྒྲ་དོན་འཛིན་པའི་ཞེན་བློ་དང༌། །དོན་སྤྱི་འཛིན་པའི་ཞེན་བློ་རྣམས། །རྟོག་པའི་མཚན་ཉིད་ཡིན་གསུངས་པ་གོ་བབས་ཀྱི་དབང་དུ་བྱས་པ་ཡིན་ཞིང༌། སྒྲ་དོན་མིན་པ་འཛིན་པའི་ཞེན་བློ་ཆོས་ཅན།

སྒྲ་དོན་འཛིན་པའི་ཞེན་བློ་ཡིན་པར་ཐལ། རྟོག་པ་ཡིན་པའི་ཕྱིར། མ་གྲུབ་ན། དེར་ཐལ། ཞེན་བློ་ཡིན་པའི་ཕྱིར། རྩ་བར་འདོད་ན་མིན་པར་ཐལ། ཆོས་ཅན་ཡིན་པའི་ཕྱིར། གཉིས་པ་ལ་ཡང་དོན་སྤྱི་མིན་པ་འཛིན་པའི་ཞེན་བློ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། རྟགས་གསལ་རིགས་འདྲེ། ཁ་ཅིག རྟོག་པའི་རྫས་དང་བྲལ་བ་རྟོག་བྲལ་གྱི་དོན་དང༌། གཞན་དག་རྟོག་པའི་ལྡོག་པ་དང་བྲལ་བ་རྟོག་བྲལ་གྱི་དོན་ཡིན་ཟེར་བ་མི་འཐད་དེ། དང་པོ་ལ་རྟོག་མྱོང་རང་རིག་མངོན་སུམ་ ༼༣༩༥༽ ཆོས་ཅན། རྟོག་པའི་རྫས་དང་བྲལ་བར་ཐལ། རྟོག་བྲལ་ཡིན་པའི་ཕྱིར། མ་གྲུབ་ན། དེར་ཐལ། མངོན་སུམ་ཡིན་པའི་ཕྱིར། རྩ་བར་འདོད་ན། རྟོག་པའི་རྫས་དང་མ་བྲལ་བར་ཐལ། རྟོག་པའི་རྫས་ཡིན་པའི་ཕྱིར་ཏེ། རྟོག་པ་ཉམས་སུ་མྱོང་བའི་འཛིན་རྣམ་ཡིན་པའི་ཕྱིར་ཏེ། རྟོག་པ་ཉམས་སུ་མྱོང་བའི་རང་རིག་མངོན་སུམ་ཡིན་པའི་ཕྱིར། གཉིས་པ་ལ། རྗེས་དཔག་ཆོས་ཅན། རྟོག་བྲལ་དུ་ཐལ། རྟོག་པའི་ལྡོག་པ་དང་བྲལ་བའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། ལྡོག་པ་དང་བྲལ་བའི་ཆོས་ཡིན་པའི་ཕྱིར་ཏེ། ལྡོག་པ་མིན་པར་གྱུར་པའི་ཆོས་ཡིན་པའི་ཕྱིར་ཏེ། རང་མཚན་ཡིན་པའི་ཕྱིར། འདོད་ན། རྟོག་བྲལ་མ་ཡིན་པར་ཐལ། རྟོག་པ་ཡིན་པའི་ཕྱིར་ཏེ། རྗེས་དཔག་ཡིན་པའི་ཕྱིར། གཉིས་པ་མ་འཁྲུལ་བའི་དོན་ནི། ཁ་ཅིག་རྣམ་རིག་པ་ལྟར་མི་བསླུ་བ་མ་འཁྲུལ་བའི་དོན་དུ་འདོད་པ་ནི་མི་འཐད་དེ། རྗེས་དཔག་ཆོས་ཅན། མ་འཁྲུལ་བ་ཡིན་པར་ཐལ། མི་བསླུ་བ་ཡིན་པའི་ཕྱིར། ཡང་ཁ་ཅིག དོན་དམ་བདེན་པ་ཡུལ་དུ་བྱེད་པ་མ་འཁྲུལ་བའི་དོན་ཡིན་ཟེར་བ་མི་འཐད་དེ། འོ་ན་དོན་དམ་བདེན་པ་རྟོགས་པའི་རྗེས་དཔག་ཆོས་ཅན། མ་འཁྲུལ་བར་ཐལ། དོན་དམ་བདེན་པ་ཡུལ་དུ་བྱེད་པ་ཡིན་ ༼༣༩༦༽ པའི་ཕྱིར་ཏེ། དེ་འཇུག་ཡུལ་དུ་བྱེད་པ་ཡིན་པའི་ཕྱིར་ཏེ། དེ་རྟོགས་པའི་ཚད་མ་ཡིན་པའི་ཕྱིར་ཏེ། རྩོད་གཞི་ཡིན་པའི་ཕྱིར། རང་ལུགས་ནི། དབང་པོ་དང༌། ཡུལ་དང༌།

བྱ་བ་ལ་སོགས་པའི་འཁྲུལ་རྒྱུ་གང་གིས་ཀྱང་འཁྲུལ་པར་མ་བསྐྱེད་པའི་ཆོས་དེ་མ་འཁྲུལ་བའི་དོན་ཡིན་ཏེ། རྣམ་ངེས་ལས། དེ་ལ་མ་འཁྲུལ་བ་ནི། རབ་རིབ་དང༌། མྱུར་དུ་བསྐོར་བ་དང༌། གྲུར་ཞུགས་པ་དང༌། འཁྲུལ་པ་ལ་སོགས་པས་འཁྲུལ་པར་མ་བསྐྱེད་ཅིང༌། ཞེས་གསུངས་པའི་ཕྱིར། དེ་ལ་ཁ་ཅིག གང་ཟག་འཁྲུལ་པ་ཆོས་ཅན། མ་འཁྲུལ་བར་ཐལ། དབང་པོ་ལ་སོགས་པ་འཁྲུལ་རྒྱུ་གང་གིས་ཀྱང་འཁྲུལ་པར་མ་བསྐྱེད་པའི་ཆོས་ཡིན་པའི་ཕྱིར་ཏེ། གང་ཟག་གང་ཞིག་ཁྱོད་འཁྲུལ་པར་བསྐྱེད་པའི་རྒྱུ་མེད་པའི་ཕྱིར། ཕྱི་མ་མ་གྲུབ་ན། དེར་ཐལ། ཁྱོད་སྐྱེད་བྱེད་ཀྱི་རྒྱུ་མེད་པའི་ཕྱིར་ཏེ། ཁྱོད་རྟག་པ་ཡིན་པའི་ཕྱིར་རོ་སྙམ་ན། ཁོ་བོ་ཅག་སྐྱེས་བུ་རྟག་པར་འདོད་པ་ལ་དྭོགས་པ་འཇུག་མོད། འོན་ཀྱང་གཞུང་ལུགས་ཀྱི་གོ་བབས་དང་བསྟུན་ན། འཁྲུལ་པའི་གང་ཟག་དེ། རང་ངོས་ནས་བསྐྱེད་པའི་རྒྱུ་མེད་ཀྱང༌། འཁྲུལ་པར་བསྐྱེད་པའི་རྒྱུ་ཡོད་ཅེས་ཁས་བླང་ན་འགལ་བ་མེད་དེ། དཔེར་ན་ཤཱཀྱ་ཐུབ་པའི་རྒྱུ་མེད་ཀྱང་ཤཱཀྱ་ཐུབ་པས་སངས་རྒྱས་འཕགས་པ་ ༼༣༩༧༽ ཐོབ་པའི་རྒྱུ་ཡོད་པ་བཞིན་ནོ། །དེ་ཡང་དབང་པོ་བསླད་པའི་འཁྲུལ་རྒྱུས་འཁྲུལ་པར་བསྐྱེད་པའི་རིག་པ་ནི་རབ་རིབ་ཅན་ལ་སྣང་བའི་སྐྲ་བཤད་འཛག་སྣང་གི་དབང་ཤེས་ལྟ་བུའོ། །ཡུལ་བསླད་པའི་འཁྲུལ་རྒྱུས་འཁྲུལ་པར་བསྐྱེད་པའི་རིག་པ་ནི། འགལ་མེའི་རྩེ་མོ་མྱུར་དུ་འཁོར་བར་སྣང་བའི་དབང་ཤེས་ལྟ་བུའོ། །གྲུར་ཞུགས་པའི་འཁྲུལ་རྒྱུས་འཁྲུལ་པར་བསྐྱེད་པའི་རིག་པ་ནི། གྲུར་ཞུགས་པའི་ཚེ་ཆུ་བོའི་ཕ་རོལ་གྱི་ས་གཞི་དང༌། ལྗོན་ཤིང་འགྲོར་སྣང་གི་དབང་ཤེས་ལྟ་བུའོ། །འཁྲུལ་པའི་འཁྲུལ་རྒྱུས་འཁྲུལ་པར་བསྐྱེད་པའི་རིག་པ་ནི། བརྒྱུད་ཞེ་སྡང་དྲག་པོས་དཀྲུགས་པའི་ཚེ་ས་གཞི་དམར་པོར་སྣང་བའི་དབང་ཤེས་ལྟ་བུའོ། །སོགས་སྒྲས་བསྟན་པ་ཐོག་མ་མེད་པའི་བག་ཆགས་ཀྱི་འཁྲུལ་རྒྱུས་འཁྲུལ་པར་བསྐྱེད་པའི་རིག་པ་ནི་རྟོག་པ་ཐམས་ཅད་ཡིན་ཏེ།

རྣམ་འགྲེལ་ལས། ཐོག་མེད་བག་ཆགས་ལས་བྱུང་བའི། །རྣམ་པར་རྟོག་པས་ཡོངས་བསྒྲུབ་པ། །ཞེས་དང༌། གང་དེ་འཁྲུལ་པ་ཐོག་མེད་པའི། །དུས་ཅན་མཐོང་གོམ་གྱིས་སྤྲུལ་ཡིན། ཞེས་གསུངས་པའི་ཕྱིར། འོ་ན་མངོན་སུམ་གྱི་མཚན་ཉིད་དུ་རྟོག་བྲལ་མ་འཁྲུལ་བའི་རིག་པ་འཇོག་པ་དེ་མདོ་སེམས་གང་གི་ལུགས་ཡིན་ཞེ་ན། ༼༣༩༨༽ གཉིས་ཀའི་ལུགས་ཡིན་ཏེ། མདོ་སྡེ་པའི་ལུགས་ལ་ནི་རྟོག་བྲལ་སྨོས་པ་དེ་ལོག་རྟོག་སེལ་བའི་ཆེད་དང༌། མ་འཁྲུལ་བར་སྨོས་པ་དེ་རིགས་མི་མཐུན་སེལ་བའི་ཆད་དུ་ཡིན། སེམས་ཙམ་པའི་ལུགས་ལ་ནི་རྟོག་བྲལ་དང༌། མ་འཁྲུལ་བ་གཉིས་ཀ་ཡང་རིགས་མི་མཐུན་སེལ་བའི་ཆད་དུ་ཡིན་པའི་ཕྱིར། དེའི་རྒྱུ་མཚན་ཡང་མདོ་སྡེ་པས་མ་འཁྲུལ་བའི་རིག་པ་གཅིག་པོས་མངོན་སུམ་གྱི་མཚན་ཉིད་གོ་ཆོད་ཀྱང༌། རིག་པ་ཅན་པ་སོགས་དབང་ཤེས་རྟོག་བཅས་སུ་འདོད་པའི་ལོག་རྟོག་སེལ་བའི་ཆེ་དུ་རྟོག་བྲལ་སྨོས་ལ། སེམས་ཙམ་པས་ནི་རྗེས་དཔག་ཀྱང་མ་འཁྲུལ་བར་འདོད་པས། མངོན་སུམ་གྱི་མཚན་ཉིད་ལ་ངེས་པར་རྟོག་བྲལ་མ་འཁྲུལ་བའི་རིག་པ་དགོས་པ་ཡིན་ནོ། །དེས་ན་མདོ་སྡེ་པའི་ལུགས་ལ་རྟོག་བྲལ་མ་འཁྲུལ་བའི་རིག་པ་དེ་མདོ་སྡེ་པའི་ལུགས་ལ་མངོན་སུམ་གྱི་མཚན་ཉིད། སེམས་ཙམ་པའི་ལུགས་ལ་རྟོག་བྲལ་མ་འཁྲུལ་བའི་རིག་པ་དེ་སེམས་ཙམ་པའི་ལུགས་ལ་མངོན་སུམ་གྱི་མཚན་ཉིད་ཡིན་ནོ། །ཞིབ་ཆ་མ་ཕྱེད་པ་ཁ་ཅིག རྟོག་བྲལ་མ་འཁྲུལ་བའི་རིག་པ་མདོ་སྡེ་པའི་ལུགས་ལ་མངོན་སུམ་གྱི་མཚན་ཉིད་དང༌། དེ་སེམས་ཙམ་པའི་ལུགས་ལ་མངོན་སུམ་གྱི་མཚན་ཉིད་ཡིན་ཟེར་ ༼༣༩༩༽ བ་མི་འཐད་དེ། གཟུང་དོན་ཅན་གྱི་དབང་མངོན་ཆོས་ཅན། སེམས་ཙམ་པའི་ལུགས་ལ་མངོན་སུམ་ཡིན་པར་ཐལ། རྟོག་བྲལ་མ་འཁྲུལ་བའི་རིག་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། མངོན་སུམ་ཡིན་པའི་ཕྱིར་ཏེ། དབང་མངོན་ཡིན་པའི་ཕྱིར། རྩ་བར་འདོད་ན། དེ་སེམས་ཙམ་པའི་ལུགས་ལ་མངོན་སུམ་མ་ཡིན་པར་ཐལ། དེ་སེམས་ཙམ་པའི་ལུགས་ལ་མེད་པའི་ཕྱིར་ཏེ།

སེམས་ཙམ་པའི་ལུགས་ལ་གཟུང་ཡུལ་དང་གཟུང་ཡུལ་ཅན་གྱི་ཚད་མའི་རྣམ་གཞག་མེད་པའི་ཕྱིར། གྲུབ་མཐའ་སེམས་ཙམ་པའི་སྐབས་སུ་ཡིན་ན། ཚུར་མཐོང་གི་བརྒྱུད་ཀྱི་བག་ཆགས་བརྟན་བྱུང་གི་སྔོན་འཛིན་དབང་མངོན་ཆོས་ཅན། མདོ་སྡེ་པའི་ལུགས་ལ་མངོན་སུམ་ཡིན་པར་ཐལ། རྟོག་བྲལ་མ་འཁྲུལ་བའི་རིག་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། མངོན་སུམ་ཡིན་པའི་ཕྱིར་ཏེ། དབང་མངོན་ཡིན་པའི་ཕྱིར། རྩ་བར་འདོད་ན། དེ་མདོ་སྡེ་པའི་ལུགས་ལ་མངོན་སུམ་མ་ཡིན་པར་ཐལ། དེ་དེའི་ལུགས་ལ་མེད་པའི་ཕྱིར་ཏེ། མདོ་སྡེ་པའི་ལུགས་ལ་ཚུར་མཐོང་གི་བརྒྱུད་ཀྱི་སྔོན་འཛིན་དབང་མངོན་ལ་སྔོན་པོ་རང་ངོས་ནས་གཏད་པའི་རྣམ་པ་ ༼༤༠༠༽ ཤར་བར་འདོད་པའི་ཕྱིར། གཉིས་པ་མཚོན་བྱའི་དབྱེ་བ་ལ། གང་དབྱེ་བའི་གཞི་ནི་མ་འཁྲུལ་བའི་ཤེས་པ་སྤྱི་ཙམ་པ་དེ་ཡིན་ལ། གང་དབྱེ་བའི་ངོ་བོ་ནི་དབང་མངོན་ཡིད་མངོན་རང་རིག་མངོན་སུམ་རྣལ་འབྱོར་མངོན་སུམ་དང་བཞིར་ཡོད་པ་ཡིན་ཏེ། མ་འཁྲུལ་བ་དེ་རྣམ་པ་བཞི། །ཞེས་གསུངས་པའི་ཕྱིར། གཉིས་པ་གང་གི་སྒོ་ནས་དབྱེ་བའི་ཚུལ་ནི། ཡུལ་དང་རྟེན་དང་གང་ཟག་གི །སྒོ་ནས་མངོན་སུམ་རྣམ་པར་དབྱེ། །ཞེས་གསུངས་པ་ལྟར། ཡུལ་གྱི་སྒོ་ནས་དབྱེ་ན། ཡུལ་གཞན་རང་གི་གཟུང་ཡུལ་གཙོ་བོར་མཐོང་བ་དབང་མངོན་དང་ཡིད་མངོན་གཉིས། ཡུལ་རང་དང་རྫས་གཅིག་པའི་ཤེས་པ་གཙོ་བོར་མཐོང་བ་རང་རིག་མངོན་སུམ། ཡུལ་རང་གཞན་ཐམས་ཅད་བདག་མེད་པའི་རང་བཞིན་དུ་མཐོང་བ་རྣལ་འབྱོར་མངོན་སུམ་དང་བཞི། རྟེན་གྱི་སྒོ་ནས་དབྱེ་ན། རང་གི་བདག་རྐྱེན་དབང་པོ་གཟུགས་ཅན་པ་ལ་བརྟེན་པ་དབང་མངོན། རང་གི་བདག་རྐྱེན་ཡིད་དབང་ལ་བརྟེན་པ་ཡིད་མངོན། རང་གི་མཚུངས་པ་དེ་མ་ཐག་རྐྱེན་གཞན་དབང་ལ་བརྟེན་པ་རང་རིག རང་གི་བདག་རྐྱེན་ཏིང་ངེ་འཛིན་ལ་བརྟེན་པ་རྣལ་འབྱོར་མངོན་སུམ་དང་བཞི། རྟེན་གྱི་གང་ཟག་གི་སྒོ་ནས་དབྱེ་ན། སོ་སོ་སྐྱེ་བོའི་རྒྱུད་ཀྱི་ ༼༤༠༡༽

མངོན་སུམ་དང༌། འཕགས་རྒྱུད་ཀྱི་མངོན་སུམ་གཉིས་སོ། །མུས་ཆེན་བླ་མའི་བཞེད་པས་ཡུལ་དང་རྟེན་གྱི་སྒོ་ནས་ཕྱེ་བའི་མངོན་སུམ་དང་པོ་གསུམ་པོ་གང་རུང་ཡིན་ན། ཚུར་མཐོང་གི་རྒྱུད་ཀྱི་མངོན་སུམ་ཡིན་པས་ཁྱབ་ཏེ། རིགས་གཏེར་རྣམ་བཤད། རིགས་ལམ་གསལ་བའི་ཉི་མར། འདིའི་དངོས་བསྟན་གྱི་མངོན་སུམ་དང་པོ་གསུམ་ནི་སོ་སྐྱེའི་མངོན་སུམ་ཡིན་ནམ་སྙམ་སྟེ་དཔྱད་པར་བྱ་ཞེས་སོ། །ཡུལ་གཞན་མཐོང་བ་གཟུང་ཡུལ་མཐོང་བ་ལ་སྦྱར་བ་ཡང་མུས་ཆེན་གྱི་དགོངས་པ་སོར་བཞག་ཡིན་ནོ། །རང་རིག་གཞན་དབང་ལ་བརྟེན་པའི་དོན་ལ་ཁ་ཅིག བདག་རྐྱེན་གཞན་དབང་ལ་བརྟེན་པ་ཡིན་ཞེས་དང༌། མྱོང་བྱ་གཞན་དབང་ལ་རྫས་གཅིག་པའི་ཚུལ་གྱིས་རྟེན་པ་ཡིན་ཞེས་སོགས་འཆད་ཚུལ་མང་དུ་བྱུང་ཡང༌། བདག་ཉིད་ཆེན་པོའི་དགོངས་པ་ཡིན་མིན་བརྟག་པར་བྱ་སྟེ། མངོན་སུམ་དང་པོ་གཉིས་དང་རྣལ་འབྱོར་མངོན་སུམ་ལ་ཐུན་མོང་མ་ཡིན་པའི་བདག་རྐྱེན་སོ་སོར་གསལ་བས། བདག་རྐྱེན་དབང་པོ་དང་ཏིང་ངེ་འཛིན་ལ་བརྟེན་པའི་དོན་དུ་བཤད་པ་འགྲིག་ལ་རང་རིག་མངོན་སུམ་ལ་ཐུན་མོང་མ་ཡིན་པའི་བདག་རྐྱེན་གྱི་བཤད་ཚོད་མེད་པས། ༼༤༠༢༽ བདག་རྐྱེན་གཞན་དབང་ལ་བརྟེན་པའི་དོན་དུ་བཤད་ན་དགོངས་པར་མི་འགྲོ་བའི་ཕྱིར་དང༌། རང་རིག་མངོན་སུམ་རང་གི་མྱོང་བྱ་མ་དག་པ་གཞན་དབང་ལ་བརྟེན་པའི་དོན་དུ་བཤད་པ་ལ་གོ་བ་ཆེར་མེད་ཅིང༌། ལྷག་པར་མངོན་སུམ་དང་པོ་གཉིས་དབང་པོ་དང༌། རྣལ་འབྱོར་མངོན་སུམ་ཏིང་ངེ་འཛིན་ལ་བརྟེན་པ་དེ་འབྲས་བུ་རྒྱུ་ལ་བརྟེན་པའི་ཚུལ་དུ་བཤད་པས། རང་རིག་གཞན་དབང་ལ་བརྟེན་པ་ཡང་རྒྱུ་འབྲས་ཀྱི་རྟེན་དང་བརྟེན་པ་ལས་འོས་མེད་པའི་ཕྱིར། དཔྱོད་ལྡན་དག་དགེས་པར་མཛོད་ཅིག དེས་ན་གཞུང་གི་དོན་ནི། རང་རིག་མངོན་སུམ་རང་གི་མཚུངས་པ་དེ་མ་ཐག་རྐྱེན་དུ་འགྱུར་པའི་གཞན་དབང་ཙམ་ལ་བརྟེན་པའི་དོན་ཡིན་ཏེ། དེའི་རྟེན་བདག་རྐྱེན་མ་བཤད་པས། མཚུངས་པ་དེ་མ་ཐག་རྐྱེན་ལ་བརྟེན་པ་ལས་འོས་མེད་ཅིང༌།

མཚུངས་པ་དེ་མ་ཐག་རྐྱེན་གཞན་དབང་ཉིད་ཡིན་པའི་ཕྱིར་ཏེ། ཤེས་པ་ཐམས་ཅད་གཞན་དབང་ཡིན་པའི་ཕྱིར། དེ་ཡང་རྟོག་མྱོང་རང་རིག་མངོན་སུམ་སོགས་རང་རིག་དེ་དང་དེའི་ཉེར་ལེན་གྱི་རྒྱུར་གྱུར་པའི་ཤེས་པ་སྔ་མ་དེ། རྟོག་མྱོང་རང་རིག་མངོན་སུམ་དེ་དང་དེའི་མཚུངས་པ་དེ་མ་ཐག་རྐྱེན་དུ་གྱུར་པའི་གཞན་དབང་ཡིན་ནོ། །དེ་སྐད་དུ། སྡེ་བདུན་རབ་གསལ་ལས། གཞན་དབང་ཙམ་ལ་བརྟེན་ ༼༤༠༣༽ པ་རང་རིག་དང༌། ཞེས་གསུངས་སོ། །སྔར་བཤད་པའི་དོན་དེ་གོ་ན་ཙམ་སྒྲའི་ནུས་པ་ལེགས་པར་ཐོན་ནོ། །དེ་ལྟར་མངོན་སུམ་ལ་དབང་མངོན་སོགས་སུ་དབྱེ་བའི་གྲངས་ངེས་ནི། མདོ་སྡེ་པའི་ལུགས་ལ་མངོན་སུམ་ལ་བཞིར་གྲངས་ངེས་པ་ཡིན་ཏེ། མདོ་ལས། དགེ་སློང་དག་གཟུགས་ཤེས་པ་ནི་རྣམ་པ་གཉིས་ཏེ། མིག་དང་ཡིད་ལ་བརྟེན་པའོ། །ཞེས་གསུངས་པ་ལྟར། ཡུལ་གཞན་ཕྱི་དོན་རྟོགས་ཚུལ་གྱི་སྒོ་ནས་དབང་མངོན་དང་ཡིད་མངོན་གཉིས། ཤེས་པ་རང་ཉིད་རྟོགས་ཚུལ་གྱི་སྒོ་ནས་རང་རིག བདེན་བཞིའི་ཆོས་ཉིད་རྟོགས་ཚུལ་གྱི་སྒོ་ནས་རྣལ་འབྱོར་མངོན་སུམ་དང་བཞི་ལས་གྲངས་མང་མི་དགོས་ཤིང་ཉུང་ན་མི་འདུ་བ་ཡིན་པའི་ཕྱིར། དེ་སྐད་དུ། མངོན་སུམ་བཞི་པོ་མདོ་སྡེའི་ལུགས་ཞེས་དང༌། དེའི་རང་འགྲེལ་དུ། མངོན་སུམ་གྱི་གྲངས་ངེས་ནི་མདོ་སྡེ་པའི་ལུགས་ལ་བརྟེན་ནས། ཕྱི་རོལ་གྱི་དོན་ཞལ་གྱིས་བཞེས་པའི་ཚེ་ཡུལ་གྱི་སྒོ་ནས་བཞིར་ཕྱེ་སྟེ། ཞེས་གསུངས་པ་ཡིན་ནོ། །སྔར་ཡུལ་གྱི་སྒོ་ནས་མངོན་སུམ་གྱི་དབྱེ་སྒོ་བཤད་པ་དེ་དང༌། འདིར་ཡུལ་གྱི་སྒོ་ནས་བཞིར་ཕྱེ་སྟེ་ཞེས་པ་གཉིས་དོན་གནད་གཅིག་པས། རྫས་སྤྱི་གཉིས་མགོ་སོགས་སྤངས་པའི་གོ་བབས་བསྣལ་མ་བྱེད་ན། ༼༤༠༤༽ མངོན་སུམ་ཡིན་ན། ཡུལ་དང་ཞེས་པའི་དངོས་བསྟན་གྱི་མངོན་སུམ་ཡིན་པས་ཁྱབ་པ་གཞུང་གི་དགོངས་པས་རྟོགས་དགོས་པ་ཡིན་ནོ། །དེ་ལྟར་བྱས་ན་ཡུལ་གྱི་སྒོ་ནས་ཕྱེ་བའི་མངོན་སུམ་དང་པོ་གསུམ་སོ་སྐྱེའི་མངོན་སུམ་ཁོ་ན་ཡིན་པའི་ངེས་པ་མེད་པས།

མུས་ཆེན་གྱི་གསུང་ལས་དཔྱད་པར་བྱའོ་གསུངས་པ་ལྟར། སོ་སྐྱེའི་མངོན་སུམ་ཁོ་ན་ཡིན་མིན་གྱི་དྭོགས་པ་འཇུག་ཏུ་རུང་བ་ཙམ་ཡིན་ནོ། །བྱེ་བྲག་སྨྲ་བའི་ལུགས་ལ་རལ་གྲི་སོས་རལ་གྲི་རང་མི་གཅོད་པ་ལྟར། ཤེས་པ་རང་གིས་རང་རིག་པ་མི་འདོད་པས་ཡུལ་གྱི་སྒོ་ནས་དབང་མངོན་ཡིད་མངོན་རྣལ་འབྱོར་མངོན་སུམ་དང་གསུམ་དུ་གྲངས་ངེས་པར་འདོད། རྣམ་རིག་པའི་ལུགས་ལ་དོན་རིག་མངོན་སུམ་མེད་པས་དབང་མངོན་དང་ཡིད་མངོན་གཉིས་ཀྱང་རང་རིག་ཏུ་བསྡུས་ནས། མངོན་སུམ་ལ་ཡུལ་གྱི་སྒོ་ནས་རང་རིག་མངོན་སུམ་དང་རྣལ་འབྱོར་མངོན་སུམ་གཉིས་སུ་གྲངས་ངེས་པར་འདོད་པ་ཡིན་ཏེ། རྩ་བར། བྱེ་བྲག་སྨྲ་གསུམ་རྣམ་རིག་གཉིས། །ཞེས་པའི་དོན་ནོ། །རྒྱུ་མཚན་དེའི་ཕྱིར་ན། ཡུལ་གྱི་སྒོ་ནས་མངོན་སུམ་བཞི་པོ་མདོ་སྡེའི་ལུགས། །ཡུལ་གྱི་སྒོ་ནས་བྱེ་བྲག་སྨྲ་གསུམ་རྣམ་རིག་གཉིས། །ཞེས་པར་འགྱུར་བས། ཀུན་མཁྱེན་ ༼༤༠༥༽ བླ་མའི་སྡེ་བདུན་རབ་གསལ་ལས། རིགས་གཏེར་རྩ་བའི་ཚིག་རྐང་གཉིས་པོ་དེའི་མགོར། ཡུལ་གྱི་སྒོ་ནས་ཞེས་པའི་ཚིག་འདི་སྦྱར་ཤེས་ན་གནད་ཐམས་ཅད་རང་གྲོལ་དུ་འགྱུར་རོ། །ཞེས་གསུངས་པ་ཡང༌། འཇམ་དབྱངས་ས་པཎ་གྱི་དགོངས་པ་རྨ་མེད་པ་ཡིན་ནོ། །དེ་ལྟར་བྱས་ནས་ཚད་འབྲས་གཉིས་པའི་སྐབས་སུ་དོན་དམ་རང་རིག་གི་ཚད་འབྲས་དང༌། ཐ་སྙད་དོན་རིག་གི་ཚད་འབྲས་གཉིས་བཤད་པའི་སྔ་མའི་འབྲས་བུ་རང་རིག་ཡིན་པར་མ་ཟད་ཕྱི་མའི་འབྲས་བུ་ཡང་རང་རིག་ཡིན་ཏེ། རང་གི་རིག་བྱ་རང་དང་རྫས་གཅིག་ཁོ་ན་རིག་པའི་མངོན་སུམ་ཡིན་པའི་ཕྱིར་ཏེ། རང་གི་གཞལ་བྱར་གྱུར་པའི་ཐ་སྙད་དུ་ཕྱི་དོན་དེ། ཚད་འབྲས་གཉིས་པའི་ཐ་སྙད་དོན་རིག་གི་ཚད་འབྲས་ཀྱི་གཞལ་བྱ་ཡིན་པ་གང་ཞིག དེ་དེའི་ཚད་འབྲས་གཉིས་དང་རྫས་གཅིག་ཏུ་གྱུར་པའི་ཤེས་པ་ཡིན་པའི་ཕྱིར། དཔེར་མཚོན་ན། བག་ཆགས་བརྟན་བྱུང་གི་སྔོར་སྣང་དབང་ཤེས་མ་འཁྲུལ་བ་དེ་རང་ལ་སྣང་བའི་གཟུང་རྣམ་འཇལ་བྱེད་ཀྱི་ཚད་མ་ཡིན་པའི་རྒྱུ་མཚན་གྱིས་ཐ་སྙད་དུ་ཕྱི་དོན་གཞལ་བྱར་བྱེད་པའི་ཚད་མར་འཇོག་པ་ཡིན་ཏེ།

རང་ལ་སྣང་བའི་གཟུང་རྣམ་དེ་ཐ་སྙད་དུ་ཕྱི་དོན་ཡིན་པའི་ཕྱིར་ཏེ། དབང་ཤེས་དེས་ 

༼༤༠༦༽ དྲངས་པའི་ངེས་ཤེས་ཀྱིས་དབང་ཤེས་ཀྱི་གཟུང་རྣམ་དེ་ལ་ཕྱི་དོན་གྱི་ཐ་སྙད་བྱེད་པའི་ཕྱིར། དེ་སྐད་དུ། ལྷ་དབང་བློའི་འགྲེལ་པ་ལས། །གཟུང་བའི་རྣམ་པ་ལ་ནི་དོན་དུ་ཐ་སྙད་འདོགས་པའི་ཕྱིར་རོ། །ཞེས་གསུངས་སོ། །གནད་ཀྱི་དོན་ནི། སེམས་ཙམ་པའི་ལུགས་ལ་སྔོན་འཛིན་དབང་མངོན། སེར་འཛིན་དབང་མངོན། སྒྲ་འཛིན་དབང་མངོན་སོགས་ཁས་ལེན་ཏེ། བག་ཆགས་གཏན་བྱུང་གི་སྔོར་སྣང་དབང་ཤེས་སོགས་ཁས་ལེན་པའི་ཕྱིར་ཏེ། ཚད་འབྲས་གཉིས་པའི་བསྟན་དོན་རྣམས་སེམས་ཙམ་པས་ཁས་ལེན་པའི་ཕྱིར། འོན་ཀྱང་སྔོན་པོ་འཛིན་པའི་དབང་མངོན་དང་སྒྲ་འཛིན་པའི་དབང་མངོན་སོགས་ནི་ཁས་མི་ལེན་ཏེ། སེམས་ཙམ་པས་སྔོན་པོ་དང་སྒྲ་སོགས་ཁས་མི་ལེན་པའི་ཕྱིར་ཏེ། སེམས་ཙམ་པས་ཕྱི་དོན་ཁས་མི་ལེན་པའི་ཕྱིར། འདི་དག་ནི་ཡོངས་འཛིན་བླ་མ་དབང་ཕྱུག་དཔལ་བཟང་པོའི་གསུང་ལས་བྱུང་བའི་ལེགས་བཤད་དོ། །འོ་ན་སེམས་ཙམ་པས་སྔོན་པོ་ཁས་མི་ལེན་ན། དེས་སྔོར་སྣང་དབང་ཤེས་མ་འཁྲུལ་བ་ཡང་ཁས་མི་ལེན་རིགས་པར་འགྱུར་ཏེ། དེའི་ཡུལ་སྔོན་པོ་ཁས་མི་ལེན་པའི་ཕྱིར། དཔེར་ན་ཡུལ་ཟླ་གཉིས་མེད་པའི་རྒྱུ་མཚན་གྱིས་ཟླ་བ་གཉིས་སྣང་གི་དབང་ཤེས་མ་འཁྲུལ་པ་མེད་པ་ ༼༤༠༧༽ བཞིན་ནོ། །ཞེ་ན། སྐྱོན་མེད་དེ། ཡུལ་ཟླ་གཉིས་དང་ཕྱི་རོལ་དོན་དུ་གྱུར་པའི་སྔོན་པོ་ལ་སོགས་པ་མེད་པ་མེད་མཚུངས་སུ་ཁས་ལེན་ཀྱང༌། ཡུལ་ཅན་སྔོར་སྣང་དབང་ཤེས་དང༌། ཟླ་བ་གཅིག་སྣང་གི་དབང་ཤེས་དང༌། དུང་དཀར་སྣང་བའི་དབང་ཤེས་ལ་སོགས་པ་བག་ཆགས་བརྟན་བྱུང་གི་ཤེས་པ་ཡིན་པའི་ཕྱིར་ན་ཚད་མར་འཇོག་ལ། ཟླ་བ་གཉིས་སྣང་གི་དབང་ཤེས་དང༌། དུང་སེར་པོར་སྣང་བའི་དབང་ཤེས་ལ་སོགས་པ་བག་ཆགས་མི་བརྟན་པའི་ཕྱིར་ན་ཚད་མ་མ་ཡིན་པར་འཇོག་པའི་ཕྱིར་ཏེ། རྣམ་ངེས་ལས། ཉེ་བར་བསླད་པའི་བག་ཆགས་མཚམས་སྦྱོར་བ་མེད་པའི་རྐྱེན་གྱིས་མི་མཁས་པས་ཀྱང་ཐ་སྙད་ལ་ཡིད་བརྟན་དུ་མེད་པར་མཐོང་བའི་ཕྱིར།

གཅིག་ནི་ཚད་མ་ཡིན་པར་བརྗོད་ལ། གཞན་ནི་བག་ཆགས་བརྟན་པའི་ཕྱིར། །འཁོར་བ་ཇི་སྲིད་པར་མི་འབྲལ་བར་རྗེས་སུ་འབྲེལ་བ་ནི། ཐ་སྙད་ལ་མི་བསླུ་བ་ལ་བརྟེན་ནས་འདིར་ཚད་མ་ཡིན་ནོ། །ཞེས་དང༌། རིགས་གཏེར་ལས། བག་ཆགས་བརྟན་དང་མི་བརྟན་ལས། །བདེན་དང་བརྫུན་པའི་རྣམ་གཞག་བྱེད། །ཅེས་དང༌། དེའི་རང་འགྲེལ་ལས། ཡུལ་མེད་པར་མཚུངས་ཀྱང་ཟླ་བ་གཅིག་དང་དུང་དཀར་ལ་སོགས་པ་ནི་བག་ཆགས་བརྟན་པའི་ཕྱིར་ཚད་མར་ ༼༤༠༨༽ འཇོག་ལ། ཞེས་སོགས་གསུངས་པའི་ཕྱིར། རྣམ་ངེས་ཀྱི་ལུང་དེས། དབང་པོའི་བག་ཆགས་ལ་བསླད་པ་ཞུགས་པའི་རྐྱེན་གྱིས་དུང་སེར་པོར་སྣང་བ་དང༌། གངས་རི་གཡུར་སྣང་བ་ལ་སོགས་པ་བླུན་པོས་ཀྱང་ཐ་སྙད་དུ་བདེན་པར་མི་འཛིན་པའི་ཕྱིར་དབང་ཤེས་འཁྲུལ་པ་དང༌། བདག་རྐྱེན་དབང་པོའི་བག་ཆགས་ལ་བསླད་པ་མ་བཞུགས་པའི་དབང་གིས་དུང་དཀར་པོར་སྣང་བ་དང༌། སྔོ་སེར་དཀར་དམར་སོགས་ལ་དེ་དང་དེ་སྣང་བ་རྣམས། ཐོག་མ་མེད་པ་ནས་བག་ཆགས་བརྟན་པའི་ཕྱིར་མཁས་བླུན་ཀུན་གྱིས་ཐ་སྙད་དུ་བདེན་པར་འདོད་པས། དུང་དཀར་སྣང་བའི་དབང་ཤེས་དང༌། བག་ཆགས་བརྟན་བྱུང་གི་སྔོར་སྣང་དབང་ཤེས་ལ་སོགས་པ་དབང་ཤེས་མ་འཁྲུལ་བར་བསྟན་ནོ། །འོ་ན་སྔོན་པོ་ཁས་ལེན་པར་འགྱུར་རོ་ཞེ་ན། སྔོན་པོར་སྣང་བ་ཙམ་ཞིག་ཁས་ལེན་མོད། འོན་ཀྱང་སྣང་བ་དེ་ཕྱི་རོལ་དོན་གྱི་སྔོན་པོར་ནི་ཁས་མི་ལེན་ཏེ། སྣང་བ་དེ་ནང་ཤེས་པའི་བདག་ཉིད་དུ་ཁས་ལེན་པའི་ཕྱིར། དེ་སྐད་དུ་རྣམ་འགྲེལ་གྱི་ཚད་འབྲས་གཉིས་པ་ལས། སྔོན་པོར་སྣང་བ་མཐོང་བ་ཡིན། །ཕྱི་རོལ་ཡན་གར་དོན་ཡོད་མིན། །ཞེས་དང༌། རིགས་གཏེར་ལས། དོན་དུ་སྣང་བ་བློ་ཉིད་ཡིན། །སྣང་བ་དེ་ཉིད་ཕྱི་ན་ ༼༤༠༩༽ མེད། །ཅེས་གསུངས་པའི་ཕྱིར། དེས་ན་སེམས་ཙམ་པའི་གྲུབ་མཐའི་གནད། སྔོར་སྣང་དབང་ཤེས་མ་འཁྲུལ་བ་དེ་ཡུལ་སྔོན་པོ་འཛིན་བྱེད་ཀྱི་ཚད་མ་མ་ཡིན་ཀྱང༌། །སྔོན་པོར་སྣང་བའི་བག་ཆགས་ལ་ཚད་མ་ཡིན། དེ་བཞིན་དུ་དུང་དཀར་སྣང་བའི་དབང་ཤེས་དེ་ཡང་དུང་དཀར་འཛིན་བྱེད་ཀྱི་ཚད་མ་མ་ཡིན་ཡང༌།

དུང་དཀར་སྣང་བའི་བག་ཆགས་ལ་ཚད་མ་ཡིན་ཏེ། ཚད་འབྲས་གཉིས་པ་ལས། འདིར་འགའ་ཞིག་ནི་འགའ་ཞིག་གི །བག་ཆགས་རབ་ཏུ་སད་བྱེད་པ། །དེ་ཕྱིར་བློ་ནི་རྣམ་ངེས་ཀྱི། །ཕྱི་རོལ་དོན་ལྟོས་མ་ཡིན་ནོ། །ཞེས་གསུངས་པའི་ཕྱིར། མདོར་ན་སེམས་ཙམ་པའི་ལུགས་གཞིར་བཞག་ན། དངོས་པོ་ཡིན་ན། ཤེས་པ་ཡིན་པས་ཁྱབ་པའི་གནད་ཀྱིས་ཚུར་མཐོང་གི་བརྒྱུད་ཀྱི་མངོན་སུམ་གྱི་རིག་བྱ་ཡིན་ན་ཤེས་པ་ཡིན་པས་ཁྱབ་ལ། རྒྱུ་མཚན་དེའི་ཕྱིར་ན་དོན་རིག་མངོན་སུམ་དང༌། གཞན་རིག་མངོན་སུམ་ཁས་མི་ལེན་པ་ཡིན་ཏེ། དེས་ན་གཞན་རིག་མེད་པའི་ཕྱིར། །རང་རིག་འབྲས་བུ་ཡིན་པར་འདོད། །ཅེས་གསུངས་པའི་ཕྱིར། འོན་ཀྱང་ཚུར་མཐོང་གི་རྒྱུད་ཀྱི་དབང་མངོན་དང༌། ཚུར་མཐོང་གི་རྒྱུད་ཀྱི་ཡིད་མངོན་གང་རུང་ཡིན་ན། ཐ་སྙད་དུ་ ༼༤༡༠༽ དོན་རིག་མངོན་སུམ་ཡིན་པས་ཁྱབ་པ་ཡིན་ནོ། །དེ་དག་ནི་རྣམ་རིག་གཉིས་ཞེས་པའི་འཕྲོས་དོན་ཅུང་ཟད་བཤད་པའོ། །འོ་ན་སྤྱན་དང་མངོན་ཤེས་རྣམས་མངོན་སུམ་བཞི་པོ་གང་དུ་འདུ། ཞེ་ན། སོ་སོ་སྐྱེ་བོའི་རྒྱུད་ཀྱི་གཞན་སེམས་ཤེས་པའི་མངོན་ཤེས་རྣམས་རང་རིག་མངོན་སུམ་དུ་འདུས་ཏེ། རིགས་གཏེར་རང་འགྲེལ་ལས། འོ་ན་སོ་སོ་སྐྱེ་བོའི་གཞན་གྱི་སེམས་ཤེས་པ་མངོན་སུམ་གཞན་ཡིན་ནོ་ཞེ་ན། གཟུང་འཛིན་ལས་གྲོལ་བའི་ཕྱིར་རང་གི་སེམས་ཀྱི་སྣང་བ་ཉིད་དེ་ལྟར་གསལ་བས། རང་རིག་ལས་མ་འདས་སོ། །ཞེས་གསུངས་པའི་ཕྱིར། འོ་ན་སོ་སྐྱེའི་རྒྱུད་ཀྱི་གཞན་སེམས་ཤེས་པའི་མངོན་ཤེས་ཆོས་ཅན། གཞན་སེམས་ཤེས་པར་ཐལ། གཞན་སེམས་ཤེས་པའི་མངོན་ཤེས་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ཀྱི་རྟོགས་བྱར་གྱུར་པའི་གང་ཟག་གཞན་རྒྱུད་ཀྱི་སེམས་ཡོད་པར་ཐལ། འདོད་པ་གང་ཞིག་ཚད་མ་ཡིན་པའི་ཕྱིར། འདོད་ན། དེའི་རྟོགས་བྱར་གྱུར་པའི་གང་ཟག་གཞན་རྒྱུད་ཀྱི་སེམས་ཆོས་ཅན། སོ་སྐྱེའི་རྒྱུད་ཀྱི་གཞན་སེམས་ཤེས་པའི་མངོན་ཤེས་དང་རྫས་གཅིག་ཡིན་པར་ཐལ། དེའི་རྟོགས་བྱ་གང་ཞིག

དེ་ཚུར་མཐོང་གི་རྒྱུད་ཀྱི་རང་རིག་མངོན་སུམ་ཡིན་པའི་ཕྱིར། འདོད་ན། ༼༤༡༡༽ གང་ཟག་རྒྱུད་ཐ་དད་པའི་བློ་ཕན་ཚུན་རྫས་གཅིག་པ་སྲིད་པར་ཐལ། འདོད་པའི་ཕྱིར། འདོད་ན། ཧ་ཅང་ཐལ་ལོ་ཞེ་ན། སྐྱོན་མེད་དེ། གཞན་སེམས་ཤེས་པའི་མངོན་ཤེས་ཡིན་ན། གཞན་སེམས་ཤེས་པས་མ་ཁྱབ་པའི་ཕྱིར། མངོན་ཤེས་ཅན་གྱི་སོ་སོ་སྐྱེ་བོའི་སེམས་སྣང་གང་ཟག་གཞན་རྒྱུད་ཀྱི་སེམས་སྣང་ལྟར་གསལ་བ་ལ་གཞན་སེམས་ཤེས་པའི་མངོན་ཤེས་ཀྱི་ཐ་སྙད་བྱས་པ་གང་ཞིག དེའི་སེམས་སྣང་གང་ཟག་གཞན་རྒྱུད་ཀྱི་སེམས་སྣང་ལྟར་གསལ་བའི་རང་གི་སེམས་ཀྱི་གསལ་སྣང་དེ་གང་ཟག་གཞན་རྒྱུད་ཀྱི་སེམས་མ་ཡིན་པའི་ཕྱིར་ཏེ། དེ་ལྟ་བུའི་རང་གི་སེམས་ཀྱི་གསལ་སྣང་དེ་མངོན་ཤེས་ཅན་གྱི་སོ་སོའི་སྐྱེ་བོ་རང་གི་རྒྱུད་ཀྱི་ཤེས་པ་ཡིན་པའི་ཕྱིར་ཏེ། རང་གི་སེམས་ཀྱི་སྣང་བ་ཉིད་དེ་ལྟར་གསལ་བས་རང་རིག་པ་ལས་མ་འདས་སོ། ཞེས་པ་དེ་ལ་འཆད་ཚུལ་གཅིག་ཡོད་པའི་ཕྱིར་རོ། །མངོན་སུམ་མཚན་ཉིད་རྟོག་བྲལ་མ་འཁྲུལ་བར། མདོ་སེམས་གཉིས་ཀ་མཐུན་མོད་མདོ་སྡེ་པས། །མ་འཁྲུལ་རིག་པའང་མངོན་སུམ་མཚན་ཉིད་བཞེད། །བྲལ་བྱ་རྟོག་པ་སྒྲ་དོན་འདྲེས་འཛིན་ཡིན། །དབྱེ་བ་ཡུལ་གཞན་མཐོང་དང་རང་མཐོང་དང༌། །གཉིས་མེད་ཆོས་ཉིད་མཐོང་བས་ ༼༤༡༢༽ དོན་རིག་དང༌། །རང་རིག་རྣལ་འབྱོར་མངོན་སུམ་ཡུལ་གྱིས་དབྱེ། །བདག་རྐྱེན་དབང་པོ་ལ་བརྟེན་དོན་རིག་གཉིས། །ཉེར་ལེན་གཞན་དབང་བརྟེན་པ་རང་རིག་དང༌། །བདག་རྐྱེན་ཏིང་འཛིན་བརྟེན་པ་རྣལ་འབྱོར་དང༌། །བཞིར་དབྱེ་རྟེན་གྱི་སྒོ་ནས་དབྱེ་བ་ཡིན། །རྟེན་གྱི་གང་ཟག་སྒོ་ནས་འཕགས་རྒྱུད་དང༌། །སོ་སོ་སྐྱེ་བོའི་མངོན་སུམ་གཉིས་སུ་དབྱེ། །ཡུལ་དང་རྟེན་གྱི་བཞིར་དབྱེ་མདོ་སྡེའི་ལུགས། །བྱེ་སྨྲ་རང་རིག་མི་འདོད་གསུམ་ཁོ་ན། །རྣམ་རིག་མངོན་སུམ་མཐའ་དག་གཉིས་སུ་བསྡུ། །སྔར་གྱི་དོན་བསྡུ་བའོ། །གསུམ་པ་མཚན་གཞི་སོ་སོའི་དོན་ལ་བཞི་ལས།

དང་པོ་དབང་མངོན་ལ་བཞི་སྟེ། མཚོན་པར་བྱེད་པའི་མཚན་ཉིད། མཚན་གཞིའི་དབྱེ་བ། མཚན་གཞི་ལ་མཚན་ཉིད་ངེས་བྱེད་ཀྱི་ཚད་མ། མཚོན་བྱའི་སྒྲ་དོན་ནོ། །དང་པོ་ནི། སྔ་རབས་པ་ཁ་ཅིག རང་གི་བདག་རྐྱེན་དབང་པོ་གཟུགས་ཅན་པ་ལས་དངོས་སུ་སྐྱེ་ཞིང༌། རང་གི་གཟུང་དོན་ལ་རྟོག་བྲལ་མ་འཁྲུལ་བའི་རིག་པ་དེ་དབང་མངོན་གྱི་མཚན་ཉིད་དང༌། བདག་རྐྱེན་དབང་པོ་གཟུགས་ཅན་པ་ལས་སྐྱེས་ཤིང་སྔར་མ་གཏོགས་པའི་དོན་ལ་མྱོང་སྟོབས་ཀྱིས་སྒྲོ་འདོགས་གཅོད་པའི་རིག་པ་དབང་མངོན་ཚད་མའི་མཚན་ཉིད་ཡིན་ཟེར་བ་མི་འཐད་དེ། དབང་མངོན་དང་དབང་ ༼༤༡༣༽ མངོན་གྱི་ཚད་མ་གཉིས་སོ་སོར་ཕྱེ་བ་རིགས་པའི་དབང་ཕྱུག་རྣམ་གཉིས་ཀྱི་གཞུང་ལས་མ་བཤད་པའི་ཕྱིར། རང་ལུགས་ནི་ཀུན་མཁྱེན་ཆེན་པོས་རང་གི་བདག་རྐྱེན་དབང་པོ་གཟུགས་ཅན་པ་ལས་དངོས་སུ་སྐྱེས་པའི་གཞན་རིག་གི་ཤེས་པ་གང་ཞིག་རྟོག་བྲལ་མ་འཁྲུལ་བ་དབང་མངོན་གྱི་མཚན་ཉིད་དུ་བཤད་དོ། །དེའི་དགོངས་པ་ཡང་རྟོག་བྲལ་མ་འཁྲུལ་བས་དབང་ཤེས་འཁྲུལ་པ་གཅོད། གཞན་རིག་གི་ཤེས་པས་དབང་མངོན་ཉམས་སུ་མྱོང་བའི་རང་རིག་མངོན་སུམ་གཅོད་པ་ལ་དགོངས་ཏེ། དབང་མངོན་ཉམས་སུ་མྱོང་བའི་རང་རིག་མངོན་སུམ་དེ་རང་གི་བདག་རྐྱེན་དབང་པོ་གཟུགས་ཅན་པ་ལས་དངོས་སུ་སྐྱེས་པའི་ཕྱིར་ཏེ། དབང་མངོན་དེ་དེ་ལས་དངོས་སུ་སྐྱེས་པ་གང་ཞིག དབང་མངོན་དང་དེ་ཉམས་སུ་མྱོང་བའི་རང་རིག་མངོན་སུམ་གཉིས་གྲུབ་ཏེ་རྫས་གཅིག་ཡིན་པའི་ཕྱིར། ཞེས་བཞེད་དོ། །འོ་ན་དབང་མངོན་གྱི་ཐུན་མོང་མ་ཡིན་པའི་བདག་རྐྱེན་མེད་པར་ཐལ། དབང་མངོན་དང་དེ་ཉམས་སུ་མྱོང་བའི་རང་རིག་མངོན་སུམ་གཉིས་རང་གི་བདག་རྐྱེན་དབང་པོ་གཟུགས་ཅན་པ་ལས་དངོས་སུ་སྐྱེས་པར་མཚུངས་པའི་ཕྱིར། འདོད་ན། ༼༤༡༤༽ དེའི་ཐུན་མོང་མ་ཡིན་པའི་རྒྱུར་གྱུར་པའི་བདག་རྐྱེན་མེད་པར་ཐལ། འདོད་པའི་ཕྱིར། འདོད་ན། ཚད་མ་མདོ་ལས། ཐུན་མོང་མ་ཡིན་རྒྱུ་ཡི་ཕྱིར། །དེའི་ཐ་སྙད་དབང་པོས་བྱས། །ཞེས་དང༌།

རིགས་གཏེར་ལས། དབང་པོ་ཐུན་མོང་མིན་རྒྱུའི་ཕྱིར། །དབང་ཤེས་ཡིན་ཏེ་རྔ་སྒྲ་བཞིན། །ཞེས་གསུངས་པ་མི་འཐད་པར་ཐལ་ལོ། །ཞེ་ན། དྭོགས་པའི་གནས་ཅུང་ཟད་བྱུང་བས་རང་གི་བློ་ཚོད་འདི་ལྟར་སེམས་ཏེ། དབང་མངོན་ཉམས་སུ་མྱོང་བའི་རང་རིག་དེ་དབང་མངོན་གྱི་བདག་རྐྱེན་དབང་པོ་གཟུགས་ཅན་པ་ལས་དངོས་སུ་སྐྱེས་ཀྱང༌། རང་གི་བདག་རྐྱེན་དབང་པོ་གཟུགས་ཅན་པ་ལས་སྐྱེས་པའི་ཐ་སྙད་མི་བྱེད་པའི་ཕྱིར་ཏེ། དབང་མངོན་གྱི་བདག་རྐྱེན་དབང་པོ་གཟུགས་ཅན་པ་དེ། དབང་མངོན་ཉམས་སུ་མྱོང་བའི་རང་རིག་མངོན་སུམ་གྱི་རྒྱུ་ཡིན་ཀྱང་དེའི་བདག་རྐྱེན་མ་ཡིན་པའི་ཕྱིར་ཏེ། རང་རིག་མངོན་སུམ་ལ་བདག་རྐྱེན་གྱི་བཤད་ཚོད་མེད་པའི་ཕྱིར། ཐུན་མོང་མ་ཡིན་རྒྱུ་ཡི་ཕྱིར་ཞེས་པ་དང༌། ཐུན་མོང་མ་ཡིན་པའི་བདག་རྐྱེན་དབང་པོ་གཟུགས་ཅན་པའི་དོན་ཡང༌། དབང་མངོན་གྱི་རྒྱུའི་གཙོ་བོ་ཡིན་པ་དང༌། ཤེས་པ་གཞན་གྱི་བདག་རྐྱེན་མི་བྱེད་པར་དབང་མངོན་ཁོ་ནའི་བདག་རྐྱེན་བྱེད་པའི་ཆ་ནས་ཡིན་གྱིས། ཤེས་པ་གཞན་གྱི་ ༼༤༡༥༽ རྒྱུ་གཏན་ནས་མི་བྱེད་པ་ནི་ག་ལ་ཡིན་ཏེ། དབང་མངོན་གྱི་ཐུན་མོང་མ་ཡིན་པའི་བདག་རྐྱེན་དབང་པོ་གཟུགས་ཅན་པ་འཛིན་པའི་རྟོག་པ་དེ་ཡང་དེ་ལས་སྐྱེས་པའི་ཕྱིར་ཏེ། དངོས་པོ་ཡིན་ན་ཁྱོད་འཛིན་རྟོག་པ་ཁྱོད་ལས་སྐྱེས་དགོས་པའི་ཕྱིར། དེ་ལྟར་ན་དབང་མངོན་ཁོ་ནའི་རྒྱུ་ཡིན་པར་ཐལ། དབང་མངོན་གྱི་ཐུན་མོང་མ་ཡིན་པའི་བདག་རྐྱེན་ཡིན་པའི་ཕྱིར། ཞེས་པའི་རིགས་ཅན་རྣམས་ཚིག་ལ་འཁྲིས་པ་ཙམ་ཡིན་པས་ཁྱབ་པ་མ་ངེས་སོ། །གོ་བདེར་བརྗོད་ན། རང་གི་ཐུན་མོང་མ་ཡིན་པའི་བདག་རྐྱེན་དབང་པོ་གཟུགས་ཅན་པ་ལས་དངོས་སུ་སྐྱེས་པའི་རྟོག་བྲལ་མ་འཁྲུལ་བའི་རིག་པ་དེ། དབང་མངོན་དང༌། དབང་མངོན་ཚད་མའི་མཚན་ཉིད་ཡིན་ཏེ། ཕྱི་ནས་མཚན་ཉིད་འཇོག་པ་འཁྲུལ། །དེས་ན་དབང་ཤེས་མ་འཁྲུལ་བའོ། །ཞེས་དང༌། རང་འགྲེལ་ལས། དབང་པོའི་མངོན་སུམ་གྱི་མཚན་ཉིད་དབང་པོ་ལ་བརྟེན་པའི་ཤེས་པ་མ་འཁྲུལ་བའོ། །དེ་ཉིད་ཚད་མའང་ཡིན་ནོ་ཞེས་གསུངས་པའི་ཕྱིར།

གཉིས་པ་ནི། བདག་རྐྱེན་གྱི་སྒོ་ནས་དབྱེ་ན་མིག་གི་དབང་པོའི་མངོན་སུམ་ནས། ལུས་ཀྱི་དབང་པོའི་མངོན་སུམ་གྱི་བར་ལྔ། དམིགས་རྐྱེན་གྱི་སྒོ་ནས་གཟུགས་འཛིན་དབང་མངོན་ནས། རེག་འཛིན་དབང་མངོན་གྱི་བར་ལྔ། དེ་ཡང་མིག་ ༼༤༡༦༽ གི་དབང་པོའི་མངོན་སུམ་དང༌། གཟུགས་འཛིན་གྱི་དབང་མངོན་དོན་གཅིག རྣ་བའི་དབང་པོའི་མངོན་སུམ་དང༌། སྒྲ་འཛིན་དབང་མངོན་དོན་གཅིག་པ་སོགས་རིགས་འགྲེ། ཁ་ཅིག གཟུགས་འཛིན་དབང་མངོན་ཡིན་ན། གཟུགས་འཛིན་པའི་དབང་མངོན་ཡིན་པས་ཁྱབ། སྒྲ་འཛིན་དབང་མངོན་ཡིན་ན། སྒྲ་འཛིན་པའི་དབང་མངོན་ཡིན་པས་ཁྱབ། དོན་རིག་པའི་མངོན་སུམ་ཡིན་ན། དོན་རིག་མངོན་སུམ་ཡིན་པས་ཁྱབ་ཟེར་བ་རྣམས་མི་འཐད་དེ། དང་པོ་ལ། ཚུར་མཐོང་གི་རྒྱུད་ཀྱི་གཟུགས་འཛིན་དབང་མངོན་སྐད་ཅིག་མ་དང་པོ་ཆོས་ཅན། དེར་ཐལ། དེའི་ཕྱིར་ཏེ། གཟུགས་འཛིན་དབང་མངོན་སྐད་ཅིག་མ་དང་པོ་ཡིན་པའི་ཕྱིར། འདོད་ན། གཟུགས་རྟོགས་པའི་དབང་མངོན་ཡིན་པར་ཐལ། འདོད་པའི་ཕྱིར། འདོད་ན། གཟུགས་དེ་ཁྱོད་ཀྱི་རྟོགས་བྱ་ཡིན་པར་ཐལ། འདོད་པའི་ཕྱིར། འདོད་ན། གཟུགས་ཆོས་ཅན། གཟུགས་སྐད་ཅིག་མ་དང་པོ་ཡིན་པར་ཐལ། ཚུར་མཐོང་གི་རྒྱུད་ཀྱི་གཟུགས་འཛིན་དབང་མངོན་སྐད་ཅིག་མ་དང་པོའི་རྟོགས་བྱར་གྱུར་པའི་གཟུགས་ཡིན་པའི་ཕྱིར། གཉིས་པ་ལ། ཚུར་མཐོང་གི་རྒྱུད་ཀྱི་སྒྲ་འཛིན་དབང་མངོན་སྐད་ཅིག་མ་དང་པོ་ཆོས་ཅན། དེར་ཐལ། དེའི་ཕྱིར། སྒྲུབ་ཚུལ་རིགས་འགྲེ། གསུམ་པ་ལ་རྣམ་མཁྱེན་ ༼༤༡༧༽ ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཆོས་ཐམས་ཅད་རིག་པའི་མངོན་སུམ་ཡིན་པའི་ཕྱིར་ཏེ། ཆོས་ཐམས་ཅད་རྟོགས་པའི་མངོན་སུམ་ཡིན་པའི་ཕྱིར། འདོད་ན། དོན་རིག་མངོན་སུམ་མ་ཡིན་པར་ཐལ། རྣལ་འབྱོར་མངོན་སུམ་ཡིན་པའི་ཕྱིར་ཏེ། འཕགས་རྒྱུད་ཀྱི་མཁྱེན་པ་ཡིན་པའི་ཕྱིར། ཁ་ཅིག་སངས་རྒྱས་འཕགས་པའི་རྒྱུད་ལ། དབང་མངོན་མེད་པར་འདོད་པ་མི་འཐད་དེ། སྟོན་པ་ཤཱཀྱ་ཐུབ་པའི་རྒྱུད་ཀྱི་དབང་མངོན་ཡོད་པའི་ཕྱིར་ཏེ།

སྟོན་པ་ཤཱཀྱ་ཐུབ་པའི་མིག་དབང་གཟུགས་ཅན་པའི་བདག་རྐྱེན་བྱས་པ་ལ་བརྟེན་ནས་སྐྱེས་པའི་མིག་ཤེས་མ་འཁྲུལ་བ་ཡོད་པའི་ཕྱིར་ཏེ། སྟོན་པ་ཤཱཀྱ་ཐུབ་པའི་མིག་དབང་དེ་རང་འབྲས་དབང་ཤེས་བསྐྱེད་ནུས་ཀྱི་མིག་དབང་ཡིན་པའི་ཕྱིར་ཏེ། དེ་རྟེན་བཅས་ཀྱི་མིག་དབང་ཡིན་པའི་ཕྱིར་ཏེ། སྟོན་པ་ཤཱཀྱ་ཐུབ་པ་དེ་རྟེན་བཅས་ཀྱི་དབང་པོའི་སྒོ་ལྔ་ཚང་བའི་གང་ཟག་ཡིན་པའི་ཕྱིར། གལ་ཏེ་ཤཱཀྱ་ཐུབ་པའི་མིག་དང་རྣ་བ་རྣམས་བསམ་གཏན་གྱིས་སས་བསྡུས་ཀྱི་ལྷའི་མིག་དང་རྣབ་ཡིན་པས། དེ་དག་གིས་དབང་ཤེས་མི་བསྐྱེད་པར་ལྷའི་མིག་གི་མངོན་ཤེས་དང་རྣ་བའི་མངོན་ཤེས་བསྐྱེད་ཅིང༌། དེ་དག་སྣང་བཅས་རྣལ་འབྱོར་མངོན་སུམ་ཡིན་ནོ་ཞེ་ན། ཤཱཀྱ་ཐུབ་ ༼༤༡༨༽ པའི་མིག་དབང་གཟུགས་ཅན་པས་རང་འབྲས་མིག་ཤེས་བསྐྱེད་ནུས་སམ་མི་ནུས། ནུས་ན་ཤཱཀྱ་ཐུབ་པའི་མིག་ཤེས་ཡོད་པ་ལ་བསྙོན་འདིངས་རྒྱུ་མ་བྱུང་བས། ཤཱཀྱ་ཐུབ་པའི་རྒྱུད་ལ་དབང་མངོན་ཡོད་པར་རིགས་པས་འགྲུབ་ཏེ། ཤཱཀྱ་ཐུབ་པའི་མིག་ཤེས་དེ་མིག་ཤེས་མ་འཁྲུལ་བ་ཡིན་པ་ལས་འོས་མེད་པའི་ཕྱིར། བསྐྱེད་མི་ནུས་ན་དེ་རྟེན་བཅས་ཀྱི་དབང་པོ་གཟུགས་ཅན་པ་མིན་པར་ཐལ། དེས་རང་འབྲས་ཡུལ་འཛིན་བྱེད་ཀྱི་དབང་ཤེས་བསྐྱེད་མི་ནུས་པའི་ཕྱིར། ཁྱབ་སྟེ། རྟེན་བཅས་དང་དེ་མཚུངས་ཀྱི་དབང་པོའི་ཁྱད་པར་འཇོག་རིགས་པའི་ཕྱིར། ཤཱཀྱ་ཐུབ་པའི་མིག་དང་རྣ་བས་སྣང་བཅས་རྣལ་འབྱོར་མངོན་སུམ་འགའ་ཞིག་བསྐྱེད་པས། འཐེན་ཚུལ་དྭོགས་གནས་ཡོད་དུ་ཆུག་ཀྱང༌། ཤཱཀྱ་ཐུབ་པའི་སྣའི་དབང་པོ་དང༌། ལྗགས་ཀྱི་དབང་པོ་དང༌། ལུས་ཀྱི་དབང་པོ་རྣམས་ཀྱིས་འབྲས་བུ་རྣམ་ཤེས་གང་བསྐྱེད་དྲིས་ན་དཀའ་བའི་གནས་སུ་འགྱུར་ཏེ། སངས་རྒྱས་འཕགས་པའི་རྒྱུད་ལ་དབང་ཤེས་མེད་པས་དེ་དག་གིས་དབང་ཤེས་བསྐྱེད་མི་ནུས་པ་ནི་གཞིར་བཞག་ལ། སྣའི་མངོན་ཤེས་དང༌། ལྕེའི་མངོན་ཤེས་དང༌། ལུས་ཀྱི་མངོན་ཤེས་ནི་མི་སྲིད་པས། ཤཱཀྱ་ཐུབ་པའི་སྣའི་དབང་པོ་སོགས་ཀྱིས་སྣང་བཅས་རྣལ་འབྱོར་མངོན་སུམ་བསྐྱེད་པ་མི་སྲིད་པས་

༼༤༡༩༽ སོ། །དེ་མ་ཐག་རྐྱེན་གྱི་སྒོ་ནས་དབྱེ་ན། རང་ངེས་དབང་མངོན་དང༌། གཞན་ངེས་དབང་མངོན་གཉིས། དང་པོ་ཚུར་མཐོང་གི་རྒྱུད་ཀྱི་རང་ངེས་དབང་མངོན་དང༌། རྣམ་འགྲེལ་ལས། དེ་ཕྱིར་དབང་པོ་ལས་སྐྱེས་བློ། །ཐམས་ཅད་ཁྱད་པར་ཡུལ་ཅན་ཡིན། །ཞེས་པའི་དངོས་བསྟན་གྱི་དབང་མངོན་དང༌། ས་བཅད་ལས། འཁྲུལ་རྒྱུ་ཡོད་ན་རྟགས་ལ་བརྟེན་ནས་འགྲུབ། །ཅེས་པའི་དངོས་བསྟན་གྱི་དབང་མངོན་རྣམས་དོན་གཅིག་མིང་གི་རྣམ་གྲངས། མཚན་གཞི་ནི། དོན་བྱེད་སྣང་ཅན་གྱི་དབང་མངོན་དང༌། དོན་གོམས་པ་ཅན་གྱི་དབང་མངོན་ལྟ་བུའོ། །གཉིས་པ་ཚུར་མཐོང་གི་རྒྱུད་ཀྱི་གཞན་ངེས་དབང་མངོན་དང༌། མངོན་སུམ་རྟོག་དང་བྲལ་བར་ནི། །མངོན་སུམ་ཉིད་ཀྱིས་འགྲུབ་པར་འགྱུར། །ཞེས་པའི་དངོས་བསྟན་གྱི་དབང་མངོན་དང༌། འཁྲུལ་རྒྱུ་མེད་ན་མངོན་སུམ་ཉིད་ཀྱིས་འགྲུབ་ཅེས་པའི་དངོས་བསྟན་གྱི་དབང་མངོན་རྣམས་དོན་གཅིག མཚན་གཞི་ནི། རྟོག་པ་ནང་དུ་བསྡུས་པའི་གནས་སྐབས་ཀྱི་གཟུགས་འཛིན་དབང་མངོན་ལྟ་བུའོ། །དེ་སྐད་དུ། རྣམ་འགྲེལ་ལས། ཐམས་ཅད་ལས་ནི་སེམས་བསྡུས་ནས། །ནང་གི་བདག་ཉིད་གཡོ་མེད་པར། །གནས་ནའང་མིག་གིས་གཟུགས་དག་ནི། །མཐོང་བའི་བློ་དེ་དབང་སྐྱེས་ཡིན། །ཞེས་ ༼༤༢༠༽ གསུངས་སོ། །འདིའི་འཁྲུལ་རྒྱུ་ཡོད་མེད་ནི། རྟོག་པར་འཁྲུལ་རྒྱུ་ཡོད་མེད་ལ་འཇོག་ཅིང༌། ཀུན་མཁྱེན་བླ་མའི་བཞེད་པས་རྟོག་པར་འཁྲུལ་རྒྱུ་མེད་ན་འཁྲུལ་རྒྱུ་མེད་པས་མ་ཁྱབ་ཏེ། རྟོག་པ་ནང་དུ་བསྡུས་པའི་གནས་སྐབས་ཀྱི་གཟུགས་འཛིན་དབང་མངོན་དེ། རྟོག་པར་འཁྲུལ་རྒྱུ་མེད་ཀྱང༌། འཁྲུལ་རྒྱུ་ཅན་གྱི་དབང་མངོན་ཡིན་པའི་ཕྱིར་ཏེ། དེ་འཁྲུལ་རྒྱུ་ཅན་རྣམས་གཞན་ལས་ངེས་ཤེས་པའི་དངོས་བསྟན་གྱི་དབང་མངོན་ཡིན་པའི་ཕྱིར་ཏེ། དེ་ལྟའི་དངོས་བསྟན་གྱི་སྣང་བ་ཉིད་ཀྱང་གཞན་ལས་ངེས་ཀྱི་ཚད་མ་ཡིན་པའི་ཕྱིར། གང་ཟག་གི་སྒོ་ནས་དབྱེ་ན། སོ་སྐྱེའི་རྒྱུད་ཀྱི་དབང་མངོན་དང་འཕགས་རྒྱུད་ཀྱི་དབང་མངོན་གཉིས་སོ། །གསུམ་པ་མཚན་གཞི་ལ་མཚན་ཉིད་ངེས་བྱེད་ལ་གསུམ་སྟེ།

དབང་པོ་ལས་སྐྱེས་པའི་དོན་ངེས་པར་བྱ་བ། རྟོག་བྲལ་གྱི་དོན་ངེས་པར་བྱ་བ། མ་འཁྲུལ་བའི་དོན་ངེས་པར་བྱའོ། །དང་པོ་ནི། དབང་པོ་ཡུལ་ལ་འཛིན་ནུས་ཏེ། །རྗེས་སུ་འགྲོ་ལྡོག་ངེས་པས་འགྲུབ། །ཅེས་གསུངས་པ་ལྟར། དབང་མངོན་གྱི་བདག་རྐྱེན་དབང་པོའི་ངོས་འཛིན་ལ། བྱེ་བྲག་ཏུ་སྨྲ་བ་རྣམས། མིག་དབང་ནི་འབྱུང་འགྱུར་གྱི་གཟུགས་ཟར་མའི་མེ་ཏོག་ཁ་ཕྱེ་བ་ལྟ་བུ་དང༌། རྣ་བ་ནི་གྲོ་ག་བཅུས་པ་ལྟ་བུའི་འཛེར་པ་འདྲ་བ་དང༌། སྣ་ནི་མོ་ཁབ་གཤིབས་པ་ ༼༤༢༡༽ ལྟ་བུ་དང༌། ལྕེ་ནི་ཟླ་བ་བཀས་པ་ལྟ་བུ་དང༌། ལུས་དབང་ནི་བྱ་རེག་ན་འཇམ་གྱི་ལྤགས་པ་ལྟ་བུ་ཡོད་པར་འདོད་མོད། དེ་དག་ནི་འདིར་རིགས་པས་མི་འགྲུབ་ཅིང་མི་འཐད་ལ། འོ་ན་ཅི་ཞེ་ན། མདོ་སྡེ་པའི་ལུགས་ནི། དབང་རྟེན་གཟུགས་ཅན་སོ་སོ་ལ་ཡོད་པའི་དབང་ཤེས་ཡུལ་ལྔ་སོ་སོར་འཛིན་པའི་ནུས་པ་དེ་དབང་མངོན་གྱི་བདག་རྐྱེན་དུ་གྱུར་པའི་དབང་པོ་གཟུགས་ཅན་པ་ཡིན་ཞིང༌། དེ་དེ་ལས་སྐྱེས་པར་ཡང་རྗེས་སུ་འགྲོ་ལྡོག་གི་སྒོ་ནས་འགྲུབ་ཏེ། དཔེར་མཚོན་ན་རང་འབྲས་མིག་ཤེས་གཟུགས་ལ་ལྟ་བྱེད་བསྐྱེད་ནུས་ཀྱི་མིག་དབང་གཟུགས་ཅན་སྐད་ཅིག་མ་དང་པོས་བདག་རྐྱེན་དང༌། དེ་དང་དུས་མཉམ་པའི་གཟུགས་སྐད་ཅིག་མ་དང་པོས་དམིགས་རྐྱེན་བྱས། གཟུགས་ལ་ལྟ་འདོད་ཀྱི་བློ་སྔ་མས་མཚུངས་པ་དེ་མ་ཐག་རྐྱེན་བྱས་པ་ལས་གཟུགས་འཛིན་དབང་མངོན་སྐད་ཅིག་དང་པོ་སྐྱེ་ཞིང༌། དབང་ཤེས་གཟུགས་ལ་ལྟ་བྱེད་དུ་སྐྱེད་པའི་ནུས་པར་གྱུར་པའི་དབང་པོ་གཟུགས་ཅན་པ་དེ་མ་ཚང་ན་རྒྱུ་གཞན་ཚང་ཡང་མིག་གི་དབང་པོའི་མངོན་སུམ་བསྐྱེད་མི་ནུས་པའི་ཕྱིར། དེ་སྐད་དུ། རང་འགྲེལ་ལས། གྲུབ་མཐའ་འགའ་ཞིག་ལ་གྲགས་པའི་དབང་པོ་མི་འགྲུབ་ཀྱང་རྟེན་གཟུགས་ཅན་འདི་དག་ལ་ཡོད་ ༼༤༢༢༽ པའི་ཡུལ་ལྔ་ལ་འཛིན་ནུས་ཤིག་ཡིན་ཏེ། ལྷན་ཅིག་བྱེད་དབང་ནུས་པ་ཡི། །ངོ་བོ་གང་ཡིན་དབང་པོའང་ཡིན། །ཅེས་གསུངས་པས་སོ། །དེ་ལས་སྐྱེས་པར་རྗེས་འགྲོའི་སྒོ་ནས་འགྲུབ་ཏེ།

འདི་ལྟར་དབང་དོན་བར་མ་ཆོད་དང་འབྲས་བུ་དབང་ཤེས་གཉིས་ཀ་མ་དམིགས་པ་ལས་དབང་དོན་བར་མ་ཆོད་དམིགས་པའི་རྗེས་སུ་ཡུལ་འཛིན་པའི་རྣམ་ཤེས་དམིགས་པས་དེ་ལ་ཡོད་པའི་ནུས་པ་ཞིག་ལ་བརྟེན་པར་གྲུབ་ཏེ་མེ་དུད་བཞིན་ནོ། །ཡང་ན་བཟློག་པས་ཀྱང་འགྲུབ་བོ། །ཞེས་གསུངས་སོ། །དབང་དོན་བར་མ་ཆོད་ནི། བདག་རྐྱེན་དབང་པོ་དང༌། དམིགས་རྐྱེན་ཡུལ་གཉིས་བར་མ་ཆོད་པ་སྟེ་དུས་མཉམ་པ་ཞེས་པའི་དོན་ནོ། །འདི་ནི་འབྲེལ་པ་བརྟག་པར་བཤད་པའི་མ་དམིགས་པ་སྔོན་དུ་འགྲོ་བའི་རྒྱུ་འབྲས་འཕྲུགས་གསུམ་ཡིན་ཏེ། དང་པོ་རྒྱུ་དབང་དོན་བར་མ་ཆོད་དང༌། འབྲས་བུ་དབང་ཤེས་གཉིས་ཀ་མ་དམིགས། དེ་ནས་དབང་དོན་བར་མ་ཆོད་དམིགས། དེ་ནས་འབྲས་བུ་དབང་ཤེས་དམིགས་པས་སོ། །རྗེ་བཙུན་མུས་རབ་འབྱམས་པ་ཐུགས་རྗེས་དཔལ་བཟང་པོས། དབང་པོ་བར་མ་ཆོད་ཅེས་བཤད་སྣང་བ་བདག་རྐྱེན་དབང་པོ་ཙམ་ལ་ཐུགས་རྩེ་གཏད་པས་དབང་པོ་ལས་སྐྱེས་པའི་དོན་ངེས་པར་བྱ་བ་དང་ཤིན་ཏུ་འབྱོར་ ༼༤༢༣༽ ལ། འོན་ཀྱང་རང་འགྲེལ་གྱི་ཚིག་ཟིན་ལ་དབང་དོན་བར་མ་ཆོད་པ་དཔྱོད་ལྡན་དག་གིས་དཔྱད་པར་བྱའོ། །ལྷན་ཅིག་བྱེད་དབང་ཞེས་སོགས་དམིགས་བརྟག་གི་ལུང་དེ་སེམས་ཙམ་པའི་ལུགས་ཀྱི་དབང་མངོན་གྱི་བདག་རྐྱེན་སྟོན་བྱེད་ཡིན་ཀྱང༌། འདིར་ཡང་འདྲེན་པར་མཛད་པ་ནི་མདོ་སེམས་གཉིས་ཀས་དབང་མངོན་གྱི་བདག་རྐྱེན་རང་འབྲས་དབང་ཤེས་ཡུལ་འཛིན་བྱེད་དུ་བསྐྱེད་པའི་ནུས་པ་ལ་འདོད་པ་འདྲ་བས། མདོ་སྡེ་པའི་ལུགས་འདིར་ཡང་དབང་པོ་ཡུལ་ལ་འཛིན་ནུས་ཏེ། ཞེས་པའི་རྒྱབ་རྟེན་དུ་འབྱོར་བ་ཡིན་ནོ། །ཀུན་མཁྱེན་ཆེན་པོས་དམིགས་བརྟག་ལས་སེམས་ཙམ་རང་ལུགས་ཀྱི་དབང་མངོན་གྱི་རྐྱེན་གསུམ་བཤད་པས་དབང་མངོན་འདོད་དགོས་ཤིང༌། ཞེས་གསུངས་པའི་དགོངས་པ་ཡང༌། བདག་རྐྱེན་ནི་སྔར་གྱི་ཚིག་རྐང་གཉིས་པོ་དེས་བསྟན། དམིགས་རྐྱེན་ནི་དམིགས་བརྟག་ལས། ནང་གི་ཤེས་བྱའི་ངོ་བོ་ནི། །ཕྱི་རོལ་ལྟར་སྣང་གང་ཡིན་དེ། །དོན་ཉིད་རྣམ་ཤེས་ངོ་བོའི་ཕྱིར། །དེ་རྐྱེན་ཉིད་ཀྱང་ཡིན་ཕྱིར་རོ། །ཞེས་པས་བསྟན།

མཚུངས་པ་དེ་མ་ཐག་རྐྱེན་ནི་དམིགས་རྐྱེན་ཡུལ་དུ་བྱེད་འདོད་ཀྱི་རྟོག་པ་ཡིད་བྱེད་ཀྱི་བློ་སྔ་མ་ལ་འཇོག་ན། ཚིགས་བཅད་སྔ་མ་དེས་དོན་གྱིས་བསྟན་ལ། རྒྱུ་ ༼༤༢༤༽ འབྲས་གཉིས་ཀ་ཤེས་པ་ནང་ཕན་ཚུན་དུ་སོང་བས་དམིགས་རྐྱེན་དེ་ཉིད་མཚུངས་པ་དེ་མ་ཐག་རྐྱེན་དུ་འཇོག་ན་དམིགས་རྐྱེན་སྟོན་བྱེད་དེ་ཀས་མཚུངས་པ་དེ་མ་ཐག་རྐྱེན་ཡང་དངོས་སུ་བསྟན་ནོ། །སེམས་ཙམ་པའི་ལུགས་ཀྱི་དབང་མངོན་གྱི་བདག་རྐྱེན་གྱི་མཚན་གཞི་ལ། ཀུན་མཁྱེན་ཆེན་པོ་གཡག་གི་མཚན་ཅན་གྱིས་དབང་ཤེས་སྔ་མས་བཞག་པའི་བག་ཆགས་ཡོངས་སུ་སྨིན་པ་རང་འབྲས་དབང་ཤེས་ཡུལ་འཛིན་ནུས་སུ་བསྐྱེད་པའི་ནུས་པ་དེ་བདག་རྐྱེན་དབང་པོ་ཡིན་ཏེ། ཞེས་བཤད་ནས་རྒྱབ་རྟེན་དུ་དམིགས་བརྟག་གི་ལུང་དང༌། དབུ་མ་འཇུག་པ་ལས། མིག་བློའི་སྐྱེ་བ་རང་ནུས་གང་ཞིག་ལས། །དེ་མ་ཐག་ཏུ་ཀུན་ནས་སྐྱེ་འགྱུར་ཞིང༌། །རང་གི་རྣམ་ཤེས་རྟེན་གྱི་ནུས་དེ་ལ། །དབང་པོ་གཟུགས་ཅན་མིག་ཅེས་བྱ་བར་རྟོགས། །ཞེས་གསུངས་པ་ཤེས་བྱེད་དུ་འདྲེན་པར་མཛད། པཎ་ཆེན་རིན་པོ་ཆེ་ཤཱཀྱ་མཆོག་ལྡན་གྱིས། ཀུན་གཞིའི་སྟེང་ན་རྣམ་པར་ཤེས་པའི་ཚོགས་ལྔ་པོ་རང་རང་གི་ཡུལ་འཛིན་ནུས་སུ་བསྐྱེད་པའི་ས་བོན་ཏེ་ཞེས་བཤད་ལ། གང་ལྟར་སེམས་ཙམ་པའི་ལུགས་ལ་དབང་མངོན་གྱི་བདག་རྐྱེན་དབང་པོ་ཙམ་ལས་དབང་པོ་གཟུགས་ཅན་པ་མི་འདོད་པས། འཇུག་པའི་ལུང་དེ་ཆེར་མི་འབྲེལ་ལ། པཎ་ ༼༤༢༥༽ ཆེན་རིན་པོ་ཆེས། རང་རང་གི་ཡུལ་འཛིན་ནུས་བཤད་པ་ལ། ཡུལ་དེ་ཅི། རང་རང་གི་ཡུལ་ཞེས་པའི་ཚིག་གི་ནུས་པས་གཟུགས་སྒྲ་སོགས་དོན་ལྔ་སོ་སོ་ལས་འོས་མེད་དོ། །དེ་ལྟར་ན། སེམས་ཙམ་པའི་ལུགས་ལས་ཉམས་ཏེ། སེམས་ཙམ་པས་གཟུགས་སྒྲ་སོགས་ཡོད་པར་གསུངས་པའི་མདོ་རྣམས་དྲངས་དོན་དུ་འགྲེལ་པའི་ཕྱིར་ཏེ། དབྱིག་གཉེན་གྱི་སུམ་ཅུ་པ་ལས། གཟུགས་སོགས་སྐྱེ་མཆེད་ཡོད་པར་ནི། །དེས་འདུལ་བ་ཡི་སྐྱེ་བོ་ལ། །དགོངས་པའི་གང་གིས་གསུངས་པ་སྟེ། །རྫུས་ཏེ་སྐྱེ་བའི་སེམས་ཅན་བཞིན། །ཞེས་གསུངས་པའི་ཕྱིར།

དེས་ན་རང་རྒྱུ་ཤེས་པ་སྔ་མའི་བག་ཆགས་ཀྱི་མཐུ་ལས་རང་འབྲས་དབང་ཤེས་མ་འཁྲུལ་བ་རང་རང་གི་དམིགས་རྐྱེན་སོ་སོ་འཛིན་ནུས་སུ་བསྐྱེད་བྱེད་ཀྱི་ནུས་པ་དེ་དབང་མངོན་གྱི་བདག་རྐྱེན་དང༌། ལྷན་ཅིག་བྱེད་རྐྱེན་ཡིན་ཏེ། ལྷན་ཅིག་བྱེད་དབང་ཞེས་སོགས་གསུངས་པའི་ཕྱིར། དམིགས་རྐྱེན་ནི་ཀུན་མཁྱེན་གཡག་པས། ཕྱི་རོལ་གྱི་དོན་ལྟར་སྣང་བའི་གཟུང་རྣམ་ལ་ངོས་འཛིན་མཛད་མོད། ཚུར་མཐོང་གི་རྒྱུད་ཀྱི་སྔོན་འཛིན་རང་གི་གཟུང་རྣམ་དང་དུས་མཉམ་རྫས་གཅིག་པས་དབང་མངོན་རང་གི་གཟུང་རྣམ་རང་གི་དམིགས་རྐྱེན་དུ་མི་ ༼༤༢༦༽ འཐད་པས། དབང་ཤེས་སྔ་མའི་གཟུང་རྣམ་ཕྱི་དོན་ལྟ་བུར་སྣང་བ་དེ་དབང་མངོན་གྱི་དམིགས་རྐྱེན་དུ་བཞེད་པ་འདྲའོ། །ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེང་གེའི་བཞེད་པས། སྣང་བའི་དམིགས་རྐྱེན་དང༌། ནུས་པའི་དམིགས་གཉིས་སུ་ཕྱེ་ནས། དང་པོ་གནས་ཚུལ་ལ་ཤེས་པ་ཡིན་ཀྱང༌། སྣང་ཚུལ་ལ་དབང་ཤེས་ལ་ཕྱི་རོལ་རྒྱང་ཆད་དུ་སྣང་བ་དེ་ཡིན་ཞིང༌། དེ་ལ་སྔ་མ་ནི་དམིགས་རྐྱེན་གྱི་སྒྲ་དོན་ཚང་བ་ཙམ་ལས། དམིགས་རྐྱེན་བཏགས་པ་བར་བཤད། ཕྱི་མ་ནི་སྔོར་སྣང་དབང་ཤེས་ཀྱི་མཚུངས་པ་དེ་མ་ཐག་རྐྱེན་གྱི་སྟེང་གི་སྔོར་སྣང་གི་བག་ཆགས་དེ་སྔོར་སྣང་དབང་ཤེས་སྔོན་པོའི་རྣམ་ལྡན་དུ་བསྐྱེད་པའི་ནུས་པ་ཡིན་པས་སྔོར་སྣང་དབང་ཤེས་ཀྱི་དམིགས་རྐྱེན་མཚན་ཉིད་པར་བཞེད་ཅིང༌། སྟོན་བྱེད་ཀྱི་གཞུང་ནི། ནུས་པ་འཇོག་ཕྱིར་རིམ་གྱིས་ཡིན། །ཞེས་པས་བསྟན། བདག་རྐྱེན་ནི་སྔོར་སྣང་དབང་ཤེས་ཀྱི་མཚུངས་པ་དེ་མ་ཐག་རྐྱེན་གྱི་སྟེང་གི་སྔོར་སྣང་དབང་ཤེས་ཡུལ་སོ་སོར་ངེས་པ་བསྐྱེད་པར་བྱེད་པའི་ནུས་པ་དེ་སྔོར་སྣང་དབང་ཤེས་ཀྱི་བདག་རྐྱེན་དུ་གྱུར་པའི་དབང་པོ་ཡིན་ཏེ། དེ་སྔོར་སྣང་དབང་ཤེས་ཀྱི་ལྷན་ཅིག་བྱེད་རྐྱེན་དུ་གྱུར་པའི་སྒོ་ནས་སྔོར་སྣང་དབང་ཤེས་རང་དབང་དུ་བསྐྱེད་བྱེད་ཡིན་པའི་ཕྱིར། དེ་མ་ཐག་

༼༤༢༧༽ རྐྱེན་ནི། ཤེས་པ་སྔ་མ་དེས་རང་ཉིད་འགགས་པའི་སྟོབས་ཀྱིས་ཤེས་པ་ཕྱི་མ་བསྐྱེད་པས་དེ་མ་ཐག་རྐྱེན་དུ་འཇོག འདི་ནི་གོ་སླ་བ་ལ་དགོངས་ནས་གཞུང་ལས་དངོས་སུ་མ་བཤད། ཅེས་བཞེད་པ་ནི། སེམས་ཙམ་པའི་ལུགས་ཀྱི་དབང་མངོན་གྱི་རྐྱེན་གསུམ་དམིགས་བརྟག་ལས་བཤད་པར་བཞེད་པའི་བཤད་ཚུལ་ཞིབ་ཏུ་བཀོད་དོ། །དེས་ན་གནད་ཀྱི་དོན་སྔོར་སྣང་དབང་ཤེས་ཀྱི་དངོས་རྒྱུར་གྱུར་པའི་སྔོར་སྣང་གི་བག་ཆགས་དེ་སྔོར་སྣང་དབང་ཤེས་ཀྱི་དམིགས་རྐྱེན་ཡིན་ཏེ། ཚད་འབྲས་གཉིས་པའི་གཞུང་ལས། འདིར་འགའ་ཞིག་ནི་འགའ་ཞིག་གི །བག་ཆགས་རབ་ཏུ་སད་བྱེད་པ། །དེ་ཕྱིར་བློ་ནི་རྣམ་ངེས་ཀྱི། །ཕྱི་རོལ་དོན་ལྟོས་མ་ཡིན་ནོ། །ཞེས་གསུངས་པའི་ཕྱིར། དེའི་དོན་ཡང་སྔོར་སྣང་དབང་ཤེས་སྔོར་སྣང་གི་བག་ཆགས་སྔ་མ་ལ་བརྟེན་ནས་སྐྱེ་བའི་ཕྱིར་ན། ཕྱི་དོན་སྔོན་པོ་ལ་ལྟོས་ནས་མི་སྐྱེ་ཞེས་པའོ། །འདིར་འགའ་ཞིག་ནི་ཞེས་པ་རྒྱུ་དང༌། འགའ་ཞིག་གི་ཞེས་དང༌། བློ་ནི་ཞེས་པ་འབྲས་བུའི་སྐབས་ཡིན་ཞིང༌། འདིའི་རྒྱུ་འབྲས་ཐམས་ཅད་ཤེས་པ་ནང་ཕན་ཚུན་ཁོ་ནའོ། །སྔོར་སྣང་དབང་ཤེས་རང་གི་དམིགས་རྐྱེན་དུ་གྱུར་པའི་སྔོར་སྣང་གི་བག་ཆགས་འཛིན་བྱེད་དུ་བསྐྱེད་པའི་ནུས་པ་དེ་སྔོར་སྣང་ ༼༤༢༨༽ དབང་ཤེས་ཀྱི་བདག་རྐྱེན་དང༌། རང་གི་དམིགས་རྐྱེན་དུ་གྱུར་པའི་སྔོར་སྣང་གི་བག་ཆགས་ཡུལ་དུ་བྱེད་འདོད་ཀྱི་རྟོག་པ་ཡིད་བྱེད་ཀྱི་བློ་སྔ་མའམ་ཡང་ན་དམིགས་རྐྱེན་སྔོར་སྣང་གི་བག་ཆགས་དེ། སྔོར་སྣང་དབང་ཤེས་ཀྱི་མཚུངས་པ་དེ་མ་ཐག་རྐྱེན་ཡིན་ནོ། །གཉིས་པ་རྟོག་བྲལ་གྱི་དོན་ངེས་པར་བྱ་བ་ནི། ཚུར་མཐོང་གི་རྒྱུད་ཀྱི་དབང་མངོན་ཆོས་ཅན། རྟོག་བྲལ་ཡིན་ཏེ། རང་ཡུལ་དུ་གྱུར་པའི་རང་མཚན་གསལ་བར་སྣང་བའི་ཤེས་པ་ཡིན་པའི་ཕྱིར། ཞེས་པའོ། །དེ་སྐད་དུ། གསལ་བར་སྣང་བས་རྟོག་མེད་འགྲུབ། །ཅེས་གསུངས་སོ། །འདི་ནི་ཁྱབ་བྱེད་འགལ་དམིགས་ཀྱི་གཏན་ཚིགས་ཡང་དག་ཡིན་ཏེ།

འདིའི་དགག་ཆོས་རྟོག་པ་ཡིན་ཞིང༌། དེ་ལ་རང་ཡུལ་མི་གསལ་བར་སྣང་བས་ཁྱབ་པར་བྱེད་ལ། དེ་དང་འགལ་བ་གསལ་བར་སྣང་བ་རྟགས་སུ་བཀོད་པས་ན། ཁྱབ་བྱེད་འགལ་དམིགས་སུ་འགྲོ་བ་ཡིན་ནོ། །རྟོག་པ་ཡིན་ན། རང་ཡུལ་མི་གསལ་བར་སྣང་བས་ཁྱབ་སྟེ། རྣམ་འགྲེལ་ལས། རྣམ་པར་རྟོག་དང་རྗེས་འབྲེལ་ནི། །དོན་གསལ་སྣང་བ་ཅན་མ་ཡིན། །ཞེས་གསུངས་པའི་ཕྱིར། ཐེག་ཆེན་ཕ་རོལ་ཏུ་ཕྱིན་པ་དག་ཐེག་པ་ཆེན་པོའི་སྦྱོར་ལམ་ཕལ་ཆེ་བ་རྟོག་པ་ཡིན་ཀྱང༌། རང་གི་རྟོགས་བྱ་བདག་མེད་པའི་དོན་ལ་གསལ་སྣང་ཁྱད་པར་ཅན་ཐོབ་ ༼༤༢༩༽ པར་བཞེད་པས། ཚད་མ་དང་ཕ་རོལ་ཏུ་ཕྱིན་པའི་ལུགས་གཉིས་མ་འདྲེས་པའི་རྣམ་དབྱེ་ཡང་གཅེས་སོ། །གསུམ་པ་མ་འཁྲུལ་བའི་དོན་ངེས་པར་བྱ་བ་ནི། ཚུར་མཐོང་གི་རྒྱུད་ཀྱི་དབང་མངོན་ཆོས་ཅན། མ་འཁྲུལ་བ་ཡིན་ཏེ། རང་ཡུལ་དུ་གྱུར་པའི་རང་མཚན་གཟུང་དོན་དུ་འཛིན་པའི་ཤེས་པ་ཡིན་པའི་ཕྱིར། དེ་སྐད་དུ། རང་མཚན་འཛིན་ཕྱིར་འཁྲུལ་པ་མེད། །ཅེས་གསུངས་སོ། །ཐུན་མོང་མ་ཡིན་བདག་རྐྱེན་རང་དབང་ལས། །དངོས་སྐྱེས་རྟོག་བྲལ་མ་འཁྲུལ་དབང་མངོན་གྱི། །མཚན་ཉིད་དབྱེ་ན་མིག་དབང་མངོན་སུམ་ནས། །ལུས་དབང་མངོན་སུམ་བར་ལྔ་ཡང་ན་ནི། །གཟུགས་འཛིན་སོགས་ཀྱི་དབང་མངོན་ལྔར་ཡང་བཞེད། །ངེས་བྱེད་སྒོ་ནས་རང་ངེས་གཞན་ངེས་གཉིས། །གང་ཟག་སྒོ་ནས་འཕགས་དང་སོ་སྐྱེ་གཉིས། །ཁ་ཅིག་འཕགས་ལ་དབང་མངོན་མེད་བཞེད་ཀྱང༌། །སྟོན་པའི་མིག་དབང་སོགས་ཀྱིས་མིག་བློ་སོགས། །བསྐྱེད་ན་འཕགས་ལ་དབང་མངོན་བསྙོན་མེད་གསལ། །མི་བསྐྱེད་ན་ནི་རྟེན་བཅས་དབང་མིན་ཐལ། །དེས་ན་འཕགས་ལ་རྟེན་བཅས་དབང་པོ་ལྔ། །མེད་ཅེས་ལོག་པའི་མུན་སྤྲུལ་ཁྱེད་སྨྲའོ། །དབང་མངོན་བདག་རྐྱེན་དབང་པོའི་ངོས་འཛིན་ནི། །དབང་རྟེན་ལ་ཡོད་རང་ཡུལ་འཛིན་ནུས་ ༼༤༣༠༽ ཡིན། །དེ་ལས་སྐྱེས་པར་རྗེས་འགྲོ་ལྡོག་པས་འགྲུབ། །དབང་དོན་བར་མ་ཆོད་ལ་གོ་དོན་དགོས། །དབང་པོ་བར་མ་ཆོད་ཅེས་བཤད་པའང་མཐོང༌། །དམིགས་བརྟག་ལུང་དེ་སེམས་ཙམ་གཞུང་ཡིན་ཀྱང༌། །དབང་པོ་ནུས་པར་འཇོག་ལ་འདིར་ཡང་འབྱོར། །སེམས་ཙམ་ལུགས་ཀྱི་དབང་མངོན་རྐྱེན་གསུམ་ལ། །མཁས་པའི་བཞེད་སྲོལ་མང་མོད་བདག་རྐྱེན་ནི། །དབང་ཤེས་རང་ཡུལ་འཛིན་བྱེད་བསྐྱེད་ནུས་དང༌། །དམིགས་རྐྱེན་རང་ཡུལ་རྣམ་ལྡན་བསྐྱེད་བྱེད་ཡིན། །རང་ཡུལ་གསལ་བར་སྣང་བས་རྟོག་བྲལ་འགྲུབ། །འདི་ནི་ཁྱབ་བྱེད་འགལ་དམིགས་རྟགས་ཡང་དག

།རང་ཡུལ་གཟུང་དོན་འཛིན་ཕྱིར་མ་འཁྲུལ་འགྲུབ། །དེས་ན་དབང་མངོན་མཚན་ཉིད་ཟུར་གསུམ་ལྡན།། ༈ །།བཞི་པ་ལ་གཉིས་ཏེ། སྒྲ་དོན་དངོས་དང༌། རྐྱེན་གསུམ་གྱི་མཚན་ཉིད་བཤད་པའོ། །དང་པོ་ནི། དབང་མངོན་དེ་རང་རྒྱུ་རྐྱེན་གསུམ་ལས་དངོས་སུ་སྐྱེས་པར་མཚུངས་ཡང༌། དམིགས་རྐྱེན་དང་མཚུངས་པ་དེ་མ་ཐག་རྐྱེན་གྱི་སྒོ་ནས་མིང་གི་ཐ་སྙད་མི་འདོགས་པར། བདག་རྐྱེན་དབང་པོ། ཁོ་ནའི་སྒོ་ནས། སྤྱིར་དབང་མངོན་དང༌། བྱེ་བྲག་མིག་ཤེས་ལ་སོགས་པའི་ཐ་སྙད་འདོགས་པ་ཅི་ཞེ་ན། རང་རྒྱུ་དབང་པོ་གཟུགས་ཅན་པ་དེ་དབང་མངོན་རང་ ༼༤༣༡༽ གི་ཐུན་མོང་མ་ཡིན་པའི་རྒྱུ་རྐྱེན་ཡིན་པའི་ཕྱིར་ན། བདག་རྐྱེན་གྱི་སྒོ་ནས་དབང་ཤེས་ཀྱི་མིང་བཏགས་པས། ཐ་སྙད་ཀྱི་དུས་སུ་དོན་བདེ་བླག་ཏུ་རྟོགས་ནུས་པ་ཡིན་ནོ། །གལ་ཏེ་དམིགས་རྐྱེན་གྱི་སྒོ་ནས་གཟུགས་ཤེས་སྒྲ་ཤེས་ལ་སོགས་པའི་མིང་བཏགས་ན། གཟུགས་སྒྲ་སོགས་འབྲས་བུ་དུ་མའི་རྒྱུ་ཐུན་མོང་བ་ཡིན་པས་ཐ་སྙད་ཀྱི་དུས་སུ་དོན་དབང་པོ་ལས་སྐྱེས་པའི་ཤེས་པ་གོ་མི་ནུས་སོ། །དཔེར་ན་རྔ་ལ་དབྱུག་གུ་བསྣུན་པའི་སྒྲ་བྱུང་བ་ལ་དབྱུག་གུའི་སྒྲ་ཞེས་བརྗོད་ན། དབྱུག་གུ་ལས་བྱུང་བའི་སྒྲ་ལ་མང་དུ་ཡོད་པས། རྔ་སྒྲ་ཐུན་མོང་མ་ཡིན་པ་འཁྲུལ་མེད་དུ་གོ་མི་ནུས་ལ། རྔ་སྒྲ་ཞེས་བརྗོད་ན་སྒྲ་གཞན་དང་མ་ནོར་བར་རྔ་སྒྲ་རང་ཉིད་གོ་ནུས་པ་ཡིན་ཏེ། རྔ་དེ་རྔ་སྒྲའི་ཐུན་མོང་མ་ཡིན་པའི་རྒྱུའམ་དེའི་རྒྱུའི་གཙོ་བོ་ཡིན་པའི་ཕྱིར། དེ་སྐད་དུ། མདོ་དང་རིགས་གཏེར་གྱི་ལུང་སྔར་དྲངས་པ་དེ་དྲན་པར་བྱའོ། །འོ་ན་རྔ་ཆོས་ཅན། རྔ་སྒྲ་ལས་འབྲས་བུ་གཞན་མི་སྐྱེད་པར་ཐལ། རྔ་སྒྲ་ཁོ་ནའི་རྒྱུ་ཡིན་པའི་ཕྱིར་ཏེ། དེའི་ཐུན་མོང་མ་ཡིན་པའི་རྒྱུ་ཡིན་པའི་ཕྱིར། འདོད་ན། རྔ་འཛིན་རྟོག་པ་ཡང་མི་བསྐྱེད་པར་ཐལ་ལོ། །ཞེ་ན། རྒྱུའི་གཙོ་བོ་ལ་ཐུན་མོང་མ་ཡིན་པའི་རྒྱུར་བཞག་པའི་སྐབས་ཡིན་པས། དབང་མངོན་གྱི་ 

༼༤༣༢༽ ཐུན་མོང་མ་ཡིན་པའི་རྒྱུ་ཡིན་ན། དབང་མངོན་ཁོ་ནའི་རྒྱུ་ཡིན་པས་མ་ཁྱབ་པར་ཤེས་པར་བྱའོ། །གཉིས་པ་རྐྱེན་གསུམ་སོ་སོའི་མཚན་ཉིད་ནི། རང་གི་བདག་འབྲས་སུ་གྱུར་པའི་དབང་མངོན་ཡུལ་སོ་སོར་འཛིན་ནུས་སུ་གཙོ་བོར་དངོས་སུ་བསྐྱེད་བྱེད་ཀྱི་རྐྱེན་དེ་རང་གི་བདག་འབྲས་སུ་གྱུར་པའི་དབང་མངོན་གྱི་བདག་རྐྱེན་གྱི་མཚན་ཉིད། མཚན་གཞི་དབང་རྟེན་གཟུགས་ཅན་འདིའི་ནང་ན་ཡོད་པའི་རང་འབྲས་དབང་ཤེས་ཡུལ་སོ་སོར་འཛིན་བྱེད་དུ་བསྐྱེད་པའི་ནུས་པ་གཟུགས་ཅན་པ་ཞིག་ཡིན་ཏེ། དཔེར་ན་དམིགས་རྐྱེན་དང་མཚུངས་པ་དེ་མ་ཐག་རྐྱེན་ཚོགས་ཀྱང་མིག་བཙུམ་མ་བཙུམ་ལས་གཟུགས་མཐོང་མ་མཐོང་གི་ཁྱད་པར་འབྱུང་བས། དབང་རྟེན་འདིའི་ནང་ན་བདག་རྐྱེན་དབང་པོར་གྱུར་པའི་ནུས་པ་གཟུགས་ཅན་པ་ཡོད་པར་འགྲུབ་བོ། །དེ་སྐད་དུ། རང་འགྲེལ་ལས། རྟེན་གཟུགས་ཅན་འདི་དག་ལ་ཡོད་པའི་ཡུལ་ལྔ་ལ་འཛིན་ནུས་ཤིག་སྟེ། ཅེས་གསུངས་སོ། །དེས་ན་རྟེན་གཟུགས་ཅན་འདི་དག་ལ་ཞེས་པའི་དངོས་བསྟན་གྱི་གཟུགས་ཅན་དང༌། རྟེན་བཅས་ཀྱི་མིག་དབང་གཟུགས་ཅན་པ་སོགས་ལ་རྟེན་དང་བརྟེན་པའི་ཁྱད་པར་ཡོད་པས། ཕན་ཚུན་མ་འདྲེས་པའི་རྣམ་དབྱེ་ཡང་གཅེས་པ་ཡིན་ཏེ། རྟེན་བཅས་ཀྱི་ ༼༤༣༣༽ མིག་དབང་གཟུགས་ཅན་པའི་རྟེན་དུ་གྱུར་པའི་དབང་རྟེན་གཟུགས་ཅན་ནི། རྟེན་གཟུགས་ཅན་འདི་དག་ལ་ཞེས་པའི་དངོས་བསྟན་གྱི་རྟེན་ཡིན་ཞིང༌། རྟེན་བཅས་ཀྱི་མིག་དབང་གཟུགས་ཅན་པ་ནི། དེ་ལ་བརྟེན་པའི་ནུས་པ་གཟུགས་ཅན་པ་ཡིན་པས་སོ། དེ་བཞིན་དུ་དབང་པོ་ཕྱི་མ་རྣམས་ལ་ཡང་རྟེན་གཟུགས་ཅན་པ་དང༌། བརྟེན་པ་དབང་པོ་དངོས་སུ་གྱུར་པའི་གཟུགས་ཅན་པ་དེ་རྟེན་དང་བརྟེན་པའི་ཚུལ་དུ་སོ་སོར་མ་འདྲེས་པའི་རྣམ་དཔྱོད་གལ་ཆེ་བ་ཡིན་ནོ། །སྒྲ་དོན་ནི་རྐྱེན་གང་གི་དབང་གིས་དབང་ཤེས་རང་ཡུལ་རང་དབང་དུ་འཛིན་ནུས་སུ་བསྐྱེད་པར་བྱེད་པས་ན་བདག་རྐྱེན་ནོ། །རྣམ་ཤེས་དེའི་སྟེང་གི་ཡུལ་གྱི་རྣམ་པའི་ཆ་གཙོ་བོར་དངོས་སུ་བསྐྱེད་བྱེད་དེ།

རྣམ་ཤེས་དེའི་དམིགས་རྐྱེན་གྱི་མཚན་ཉིད། ཡང་ན་རང་འཛིན་ཚུར་མཐོང་གི་རྒྱུད་ཀྱི་དོན་རིག་མངོན་སུམ་རང་ཡུལ་དུ་གྱུར་པའི་དོན་གྱི་རྣམ་ལྡན་དུ་གཙོ་བོར་དངོས་སུ་སྐྱེད་བྱེད་དེ། རང་འཛིན་ཚུར་མཐོང་གི་རྒྱུད་ཀྱི་དོན་རིག་མངོན་སུམ་གྱི་དམིགས་རྐྱེན་གྱི་མཚན་ཉིད། མཚན་གཞི་ནི། སྤྱིར་དངོས་པོ་ཐམས་ཅད་དམིགས་རྐྱེན་ཡིན་ཏེ། རང་ལ་དམིགས་པའི་རྣམ་ཤེས་བསྐྱེད་པའི་དམིགས་རྐྱེན་ཡིན་པའི་ཕྱིར། བྱེ་བྲག་ཏུ་གཟུགས་སོགས་དོན་ ༼༤༣༤༽ ལྔ་དོན་རིག་མངོན་སུམ་གྱི་དམིགས་རྐྱེན་ཡིན་ཏེ། གཟུགས་སྐད་ཅིག་དང་པོ་དེ་ཚུར་མཐོང་གི་རྒྱུད་ཀྱི་གཟུགས་འཛིན་དབང་མངོན་སྐད་ཅིག་དང་པོའི་དམིགས་རྐྱེན་དང༌། གཟུགས་སྐད་ཅིག་གཉིས་པ་དེ་ཚུར་མཐོང་གི་རྒྱུད་ཀྱི་གཟུགས་འཛིན་དབང་མངོན་སྐད་ཅིག་མ་གཉིས་པའི་དམིགས་རྐྱེན་དང༌། ཚུར་མཐོང་གི་རྒྱུད་ཀྱི་གཟུགས་འཛིན་ཡིད་མངོན་སྐད་ཅིག་དང་པོའི་དམིགས་རྐྱེན་གཉིས་ཀ་ཡིན་པ་སོགས་ཕལ་ཆེར། གཟུང་ཡུལ་དུ་གྱུར་པའི་ཕྱི་དོན་ཀུན་ལ་རིགས་འགྲེའོ། །རིག་པ་གང་ཞིག་རང་འབྲས་སུ་གྱུར་པའི་རིག་པ་ཆོས་གཞན་གྱི་བར་མ་ཆོད་པར་གཙོ་བོར་གསལ་རིག་ཏུ་སྐྱེད་བྱེད་དེ། མཚུངས་པ་དེ་མ་ཐག་རྐྱེན་གྱི་མཚན་ཉིད། མཚན་གཞི་རྒྱུན་བཅས་ཀྱི་ཤེས་པ་ཐམས་ཅད་ཡིན་ཏེ། ཤེས་པ་སྔ་མས་ཤེས་པ་ཕྱི་མ་བསྐྱེད་པ་ཕལ་ཆེར་ལ་མཚུངས་པ་དེ་མ་ཐག་རྐྱེན་གྱི་གོ་དོན་ཚང་བའི་ཕྱིར། སྒྲ་དོན་ནི་རྒྱུ་འབྲས་གཉིས་ཀ་ཤེས་པར་མཚུངས་པས་ན་མཚུངས་པ། ཆོས་གཞན་གྱིས་བར་མ་ཆོད་པས་ན་དེ་མ་ཐག་པ་ཉེར་ལེན་གྱི་སྒོ་ནས་བསྐྱེད་པར་བྱེད་པས་ན་རྐྱེན་ནོ། །ཁ་ཅིག སྙོམས་འཇུག་གཉིས་ལ་སོགས་པ་སེམས་མེད་ཀྱི་གནས་སྐབས་ལ་འཇུག་སེམས་སྐད་ཅིག་ཕྱི་མ་དེ། སེམས་མེད་ཀྱི་ ༼༤༣༥༽ གནས་སྐབས་ལས་ལྡང་སེམས་སྐད་ཅིག་དང་པོའི་མཚུངས་པ་དེ་མ་ཐག་རྐྱེན་དུ་སྒྲུབ་པར་འདོད་ནས། མཚན་ཉིད་ཀྱི་ཟུར་ལ་ཤེས་པ་གཞན་གྱིས་བར་མ་ཆོད་པ་ཞེས་འཇོག་པ་ནི་མི་འཐད་དེ།

འོ་ན་སེམས་མེད་ཀྱི་གནས་སྐབས་ལས་ལྡང་སེམས་སྐད་ཅིག་དང་པོ་དེ་ཆོས་ཅན། ཁྱོད་ཀྱི་དངོས་རྒྱུར་གྱུར་པའི་དམིགས་རྐྱེན་མེད་པར་ཐལ། ཁྱོད་ཀྱི་དངོས་རྒྱུར་གྱུར་པའི་མཚུངས་པ་དེ་མ་ཐག་རྐྱེན་མེད་པའི་ཕྱིར་ཏེ། ཁྱོད་ཀྱི་སྔ་ལོག་དེ་མ་ཐག་ཏུ་བྱུང་བ་ཡང་ཡིན་ཁྱོད་ཀྱི་མཚུངས་པ་དེ་མ་ཐག་རྐྱེན་ཡང་ཡིན་པའི་གཞི་མཐུན་པ་མེད་པའི་ཕྱིར་ཏེ། ཁྱོད་དང་ཁྱོད་ཀྱི་མཚུངས་པ་དེ་མ་ཐག་རྐྱེན་གྱི་བར་དུ་སེམས་མེད་ཀྱི་གནས་སྐབས་ཀྱིས་བར་དུ་ཆོད་པའི་ཕྱིར། གོང་དུ་འདོད་ན། དེ་ཆོས་ཅན། ཁྱོད་ཀྱི་དངོས་རྒྱུར་གྱུར་པའི་བདག་རྐྱེན་ཡང་མེད་པར་ཐལ། འདོད་པའི་ཕྱིར། འདོད་ན། དེའི་དངོས་རྒྱུར་གྱུར་པའི་རྐྱེན་གང་ཡང་མེད་པར་ཐལ། འདོད་པའི་ཕྱིར། འདོད་ན། ཧ་ཅང་ཐལ་ལོ། །གལ་ཏེ་དེའི་དམིགས་རྐྱེན་དེ་དེའི་དངོས་རྒྱུ་ཡིན་ཀྱང༌། དེའི་མཚུངས་པ་དེ་མ་ཐག་རྐྱེན་དེ་དེའི་དངོས་རྒྱུ་མ་ཡིན་པས་གོང་གི་རྩ་ཁྱབ་དེ་མ་ངེས་སོ་ཞེ་ན། འོ་ན་སེམས་མེད་ཀྱི་གནས་སྐབས་ལས་ལྡང་མ་ཐག་པའི་ ༼༤༣༦༽ དབང་མངོན་སྐད་ཅིག་དང་པོའི་རྐྱེན་གསུམ་ཅིག་ཅར་དུ་ཚོགས་པ་མི་སྲིད་པར་ཐལ། དེའི་དམིགས་རྐྱེན་དང༌། དེའི་མཚུངས་པ་དེ་མ་ཐག་རྐྱེན་དུས་མི་མཉམ་པའི་ཕྱིར། འདོད་མི་ནུས་ཏེ། དེ་རང་གི་རྐྱེན་གསུམ་གཅིག་ཅར་ཚོགས་པ་ལས་སྐྱེས་པའི་ཤེས་པ་ཡིན་པའི་ཕྱིར་ཏེ། དེ་རང་གི་རྐྱེན་གསུམ་དུས་མཉམ་དུ་ཚོགས་པ་ལས་སྐྱེས་པའི་ཤེས་པ་ཡིན་པའི་ཕྱིར་ཏེ། དེ་དབང་མངོན་ཡིན་པའི་ཕྱིར། ཁྱབ་ཏེ། དབང་མངོན་གྱི་རྐྱེན་གསུམ་གྱི་ནང་ནས་འགའ་ཞིག་སྔ་ལ། གཅིག་ཤོས་འགའ་ཞིག་ཕྱི་བར་འབྱུང་བ་ནི། ཁས་བླང་འཆལ་པ་མ་གཏོགས་ཤེས་བྱེད་རྣམ་དག མ་དམིགས་པའི་ཕྱིར། རང་གི་ལུགས་ནི། མདོ་སྡེ་པའི་གནས་སྐབས་འདིར་སྙོམ་འཇུག་གཉིས་ལས་ལྡང་བའི་སྔ་རོལ་དེ་མ་ཐག་པའི་སེམས་དེ། སྙོམ་འཇུག་གཉིས་ལས་ལྡང་སེམས་སྐད་ཅིག་དང་པོའི་མཚུངས་པ་དེ་མ་ཐག་རྐྱེན་ཡིན་ཏེ། སྙོམ་འཇུག་གཉིས་ཀྱི་གནས་སྐབས་ན་སེམས་མི་གསལ་བ་ཡོད་པའི་ཕྱིར་ཏེ།

དེའི་གནས་སྐབས་སུ་སེམས་ཡེ་མེད་ན་ལུས་རུལ་བ་ལ་སོགས་པའི་སྐྱོན་ཡོད་པའི་ཕྱིར། སྐྱོན་འདི་སྤོང་བར་བཞེད་ནས། བྱེ་བྲག་ཏུ་སྨྲ་བས། འདུ་ཤེས་མེད་པའི་སྙོམས་འཇུག་དང༌། །འགོག་པའི་སྙོམ་འཇུག་གི་ ༼༤༣༧༽ གནས་སྐབས་སུ་སེམས་མེད་ཀྱང་སེམས་ཀྱི་ཐོབ་པ་ཡོད་པས། ལུས་རུལ་བ་ལ་སོགས་པར་ཐལ་བའི་སྐྱོན་མི་འབྱུང་བར་འདོད། སེམས་ཙམ་པས་སྙོམ་འཇུག་གཉིས་ལ་སོགས་པའི་གནས་སྐབས་སུ་རྣམ་ཤེས་ཚོགས་དྲུག་གང་རུང་མེད་ཀྱང༌། ཀུན་གཞིའི་རྣམ་ཤེས་ཡོད་པར་བཞེད། མདོ་སྡེ་པས་ཀུན་གཞིའི་རྣམ་ཤེས་ཁས་མི་ལེན་པས། རྣམ་ཤེས་ཚོགས་དྲུག་གང་རུང་གི་བསྡུས་པའི་སེམས་མི་གསལ་བའི་ཚུལ་གྱི་ཡོད་ཅིང༌། སེམས་མེད་ཀྱི་གནས་སྐབས་ཞེས་པ་ཡང་སེམས་ཀྱི་རྒྱུ་བ་གསལ་པོ་མེད་པ་ལ་དམན་པ་ལ་དགག་སྒྲ་སྦྱར་བ་ཙམ་ཡིན་ནོ། །དེ་བཞིན་དུ་གཟུགས་མེད་ཁམས་ཞེས་པ་ཡང་མདོ་སྡེ་པའི་ལུགས་འདིར་གཟུགས་གཏན་ནས་མེད་པ་མ་ཡིན་པར། གཟུགས་རགས་པར་སྣང་བ་མེད་པ་ལ། དམན་པ་ལ་དགག་སྒྲ་སྦྱར་བ་ཡིན་གྱིས། གཟུགས་ཕྲ་བ་ནི་ཡོད་སྟེ། གཟུགས་མེད་ཁམས་ནས་འདོད་གཟུགས་གང་རུང་དུ་འཆི་འཕོ་ཁ་མའི་གཟུགས་ཕྲ་བ་དེ་གཟུགས་མེད་ཁམས་ནས་འདོད་གཟུགས་གང་རུང་དུ་སྐྱེས་མ་ཐག་པའི་གཟུགས་སྐད་ཅིག་དང་པོའི་དངོས་ཀྱི་ཉེར་ལེན་ཡིན་པའི་ཕྱིར་ཏེ། གཟུགས་མེད་ནས་འདོད་གཟུགས་གང་རུང་དུ་སྐྱེས་མ་ཐག་པའི་གཟུགས་སྐད་ཅིག་ ༼༤༣༨༽ དང་པོའི་དངོས་ཀྱི་ཉེར་ལེན་ཡོད་པ་གང་ཞིག དེ་ལས་གཞན་པ་འཛིན་རྒྱུ་མི་འདུག་པའི་ཕྱིར། ཡང་འདོད་པ་ནས་གཟུགས་མེད་དུ་སྐྱེ་བའི་ཚེ་ན་འདོད་གཟུགས་སྐད་ཅིག་ཐ་མ་དེ་འདོད་པ་ནས་གཟུགས་མེད་ཁམས་སུ་སྐྱེས་མ་ཐག་པའི་གཟུགས་ཕྲ་བའི་དངོས་ཀྱི་ཉེར་ལེན་ཡིན་ཏེ། གཟུགས་མེད་ཁམས་ན་གཟུགས་ཕྲ་བ་ཡོད་པའི་ཕྱིར། འདི་དག་ནི་རང་ལུགས་ཀུན་མཁྱེན་ཆོས་ཀྱི་རྒྱལ་པོའི་སྡེ་བདུན་རབ་གསལ་ལས་གསུངས་པའི་བཞེད་པ་སྙིང་པོར་དྲིལ་ནས་བཀོད་པའོ། །སྤྱིར་གཟུགས་མེད་ཁམས་ན་གཟུགས་ཡོད་མེད་དང༌།

གཟུགས་མེད་ནས་འདོད་པར་སྐྱེས་མ་ཐག་པའི་གཟུགས་སྐད་ཅིག་དང་པོའི་དངོས་རྒྱུར་གྱུར་པའི་གཟུགས་ཡོད་མེད་ལ་རྒྱ་འགྲེལ་དང་སྦྱར་བའི་མཐའ་ཆོད་དགོས་པ་ནི་རྣལ་འབྱོར་མངོན་སུམ་གྱི་སྐབས་སུ་འབྱུང་ངོ༌། །དེ་ལྟར་ན་ཚུར་མཐོང་གི་རྒྱུད་ཀྱི་དབང་མངོན་དངོས་སུ་བསྐྱེད་བྱེད་ཀྱི་རྒྱུ་དེ་ལ་རྐྱེན་གསུམ་དུ་གྲངས་ངེས་པ་ཡིན་ཏེ། ཚུར་མཐོང་གི་རྒྱུད་ཀྱི་མངོན་སུམ་གཅིག་ཉིད་ལ་ལྡོག་པས་ཕྱེ་ན། རང་ཡུལ་འཛིན་ནུས་སུ་སྐྱེས་པའི་ཆ་དང༌། རང་ཡུལ་གྱི་རྣམ་ལྡན་དུ་སྐྱེས་པའི་ཆ་དང༌། མྱོང་བ་གསལ་རིག་གི་ངོ་བོར་སྐྱེས་པའི་ཆ་དང་གསུམ་ཡོད་པ་ལས། དང་པོ་གཙོ་བོར་སྐྱེད་བྱེད་ ༼༤༣༩༽ ལ་བདག་རྐྱེན་དང༌། གཉིས་པ་གཙོ་བོར་སྐྱེད་བྱེད་ལ་དམིགས་རྐྱེན་དང༌། གསུམ་པ་གཙོ་བོར་སྐྱེད་བྱེད་ལ་མཚུངས་པ་དེ་མ་ཐག་རྐྱེན་དགོས་པས་སོ། །དབང་མངོན་སྐད་ཅིག་མ་གཉིས་པ་མན་ཆད་ལ་དབང་མངོན་སྔ་མ་སྔ་མ་ཕྱི་མ་ཕྱི་མའི་མཚུངས་པ་དེ་མ་ཐག་རྐྱེན་ཡིན་ཏེ། སྔ་མ་སྔ་མ་ཕྱི་མ་ཕྱི་མའི་ཉེར་ལེན་གྱི་རྒྱུ་ཡིན་པའི་ཕྱིར། དེ་བས་ན་དབང་མངོན་གྱི་བདག་རྐྱེན་དང་དམིགས་རྐྱེན་གང་རུང་ཡིན་ན། དེའི་ལྷན་ཅིག་བྱེད་རྐྱེན་ཡིན་པས་ཁྱབ་པ་ཡིན་ནོ། །དབང་མངོན་དུ་མ་ཟད་དབང་ཤེས་འཁྲུལ་པ་རྣམས་ཀྱང་རྐྱེན་གསུམ་པ་ཅན་གྱི་ཤེས་པ་ཡིན་ཏེ། དབང་ཤེས་ཡིན་པས་རང་གི་བདག་རྐྱེན་དབང་པོ་གཟུགས་ཅན་ལས་སྐྱེས་པ་དང༌། ཤེས་པ་ཡིན་པས་མཚུངས་པ་དེ་མ་ཐག་རྐྱེན་ལས་སྐྱེས་པ་གཞིར་བཞག་ཅིང༌། དབང་ཤེས་འཁྲུལ་པ་རང་གི་དམིགས་ཡུལ་དུ་གྱུར་པའི་ཕྱིའི་སྐྱེ་མཆེད་རྣམས་ནི་རང་རང་གི་དམིགས་རྐྱེན་ཡིན་པས་སོ། །དཔེར་ན་དུང་དེ་དུང་དཀར་སེར་སྣང་གི་དབང་ཤེས་ཀྱི་དམིགས་རྐྱེན་དང༌། ལྗོན་ཤིང་དེ་ལྗོན་ཤིང་འགྲོར་སྣང་གི་དབང་ཤེས་ཀྱི་དམིགས་རྐྱེན་དང༌། ཟླ་གཟུགས་དེ་ཟླ་བ་གཉིས་སྣང་གི་དབང་ཤེས་ཀྱི་དམིགས་རྐྱེན་དང༌། སྐྲ་བཤད་འཛག་པར་སྣང་བའི་གནས་སྐབས་ཀྱི་སྣང་བ་དེ་སྐྲ་བཤད་

༼༤༤༠༽ འཛག་སྣང་གི་དབང་ཤེས་ཀྱི་དམིགས་རྐྱེན་ཡིན་ཏེ། དེ་དང་དེའི་དངོས་རྒྱུར་གྱུར་པའི་ཕྱི་དོན་ཡིན་པའི་ཕྱིར་ཏེ། དེ་དང་དེའི་དམིགས་ཡུལ་དུ་གྱུར་པའི་ཕྱི་དོན་ཡིན་པའི་ཕྱིར། དེ་སྐད་དུ། རང་མཚན་མེད་ཕྱིར་མངོན་སུམ་མིན། །རྟགས་ལས་ངེས་ན་རྗེས་དཔག་སྲིད། །ཅེས་པའི་ཐད་ཀྱི་རང་འགྲེལ་ལས། །དུང་དང་ལྗོན་པ་དང༌། ཟླ་བ་གཉིས་སྣང་ལ་སོགས་པའང་ཡུལ་རང་མཚན་དང་དབང་པོ་སྐྱོན་ཅན་ལས་ཤེས་པ་འཁྲུལ་པ་ཞེས་གསུངས་སོ། །དབང་ཤེས་འཁྲུལ་པའི་དམིགས་རྐྱེན་མེད་ན་དུང་ལས་དུང་དཀར་སེར་སྣང་གི་དབང་ཤེས་སྐྱེ་བ་ཡོད་དམ་མེད། ཡོད་ན་དེ་དེའི་དམིགས་རྐྱེན་དུ་འགྲུབ་སྟེ། དུང་དེ་དངོས་སུ་བསྐྱེད་བྱེད་དུ་གྱུར་པའི་ཕྱི་དོན་ཡིན་པའི་ཕྱིར། མེད་ན་ཡུལ་རང་མཚན་ལས་ཤེས་པ་འཁྲུལ་པ་སྐྱེ་བར་གསུངས་པ་དང་དངོས་སུ་འགལ་ལོ། །ཡུལ་རང་མཚན་ཞེས་པས་དམིགས་རྐྱེན་དང༌། དབང་པོ་སྐྱོན་ཅན་ལས་ཞེས་པས་བདག་རྐྱེན་བསྟན་ཞིང༌། རྐྱེན་དེ་གཉིས་ཚང་ན་མཚུངས་པ་དེ་མ་ཐག་རྐྱེན་ཕལ་ཆེར་ལ་ཚང་སླ་བས། དབང་ཤེས་འཁྲུལ་པ་ཀུན་ཀྱང་རྐྱེན་གསུམ་ཚོགས་པ་ལས་སྐྱེས་པ་ཡིན་ནོ། །དབང་ཤེས་མ་འཁྲུལ་བ་རྣམས་ལ་ཡང་མཚུངས་པ་དེ་མ་ཐག་རྐྱེན་ཚོགས་པ་སླ་བས། ༼༤༤༡༽ བདག་རྐྱེན་དང་དམིགས་རྐྱེན་གཉིས་ལ་བརྟེན་ནས་སྐྱེས་པར་བཤད་ནས། མཚུངས་པ་དེ་མ་ཐག་རྐྱེན་དངོས་སུ་མ་སྨོས་པ་ཡང་མང་དུ་ཡོད་དེ། རྣམ་འགྲེལ་ལས། དེ་ཕྱིར་མིག་དང་གཟུགས་དག་ལ། །བརྟེན་ནས་མིག་བློ་སྐྱེ་བར་འགྱུར། །ཞེས་དང༌། རིག་གཏེར་ལས། ཡུལ་དང་དབང་པོའི་རྡུལ་ཕྲ་རབ། །ཚོགས་པའི་སྐད་ཅིག་ཇི་སྙེད་ཀྱི། །མྱོང་བའི་རྣམ་ཤེས་གང་བསྐྱེད་པ། །སོ་སོའི་སྐྱེ་བོའི་མངོན་སུམ་ཡིན། །ཞེས་གསུངས་པའི་ཕྱིར། ཡང་རྐྱེན་གསུམ་ཆར་དངོས་སུ་སྨོས་པ་ཡང་ཡོད་ཅིང༌། དོན་ལ་ཡང་དབང་མངོན་ཡིན་ན་རྐྱེན་གསུམ་ཆར་ཚོགས་པ་ལས་སྐྱེས་པ་ཡིན་དགོས་ཏེ། དེ་ཡང་དབང་པོ་དོན་དམ་བློ། །འདིར་ཡང་ཡིད་བྱེད་སྔ་མར་འགྱུར། །རྒྱུ་འབྲས་ཚོགས་པ་འདི་དག་ལས། །འབྲེལ་པ་ཅན་གཞན་ཡོད་མ་ཡིན། །ཞེས་དང༌།

ཡུལ་དང་ཞེས་སོགས་སྔར་དྲངས་པ་དེའི་རང་འགྲེལ་ལས། སོ་སོ་སྐྱེ་བོའི་མངོན་སུམ་ཚད་མ་ནི་རྡུལ་ཕྲན་སོ་སོ་ལ་མི་འཇུག་གི རྡུལ་ཕྲན་འདུས་པའི་ཡུལ་དང་དབང་པོ་དང་ཡིད་ལ་བྱེད་པ་ལ་སོགས་པ་ཇི་སྙེད་ཅིག་གིས་རྣམ་ཤེས་བསྐྱེད་པ་དེ་ཙམ་ཞིག་ཡིན་ནོ། །དེས་ན་རྡུལ་ཕྲན་བསགས་པ་ལ་དམིགས་པ་ཞེས་གསུངས་པའང་དེ་ལ་དགོངས་སོ། །ཞེས་གསུངས་པའི་ཕྱིར། དེ་ལྟར་ན་རིགས་ ༼༤༤༢༽ མཐུན་གྱི་ཟླ་མེད་པའི་རྡུལ་ཕྲན་ཡན་གར་བ་རྣམས་ནི། ཚུར་མཐོང་དབང་མངོན་གྱི་ཡུལ་མ་ཡིན་པའི་ཕྱིར་ན་དབང་མངོན་གྱི་དམིགས་རྐྱེན་དུ་མི་རུང་སྟེ། རྣམ་འགྲེལ་ལས། དབང་ཡུལ་དེ་ཕྱིར་རྡུལ་ཕྲན་མིན། །ཞེས་དང༌། རང་འགྲེལ་ལས་ཀྱང༌། དབང་ཤེས་ཀྱི་ཡུལ་རྡུལ་ཕྲ་རབ་ཡིན་ཡང་དེར་མི་སྣང་བས་ཡུལ་དུ་མི་འཇོག་པ་བཞིན་ནོ། །ཞེས་གསུངས་པའི་ཕྱིར། དེའི་དོན་ཡང་དབང་ཤེས་ཀྱི་དམིགས་ཡུལ་རྡུལ་ཕྲ་རབ་ཡིན་ཡང༌། རྡུལ་ཕྲ་རབ་ཀྱིས་དབང་ཤེས་ལ་རྣམ་པ་གཏོད་པར་མི་ནུས་པས་དབང་ཤེས་ཀྱི་གཟུང་ཡུལ་དུ་མི་འཇོག་པའི་དོན་ཡིན་ནོ། །དེ་སྐད་དུ། སློབ་དཔོན་ཕྱོགས་ཀྱི་གླང་པོས། དབང་པོ་རྣམ་པར་རིག་པའི་རྒྱུ། །ཕྲ་རབ་རྡུལ་དག་ཡིན་མོད་ཀྱི། །དེ་མི་སྣང་ཕྱིར་དེ་ཡུལ་ནི། །རྡུལ་ཕྲན་མ་ཡིན་དབང་པོ་བཞིན། །ཞེས་གསུངས་པ་ཡང༌། སྔར་གྱི་འགྲེལ་པ་དེ་དང་དོན་གཅིག་པ་ཡིན་ནོ། །རང་འཛིན་ཚུར་མཐོང་གི་རྒྱུད་ཀྱི་དབང་མངོན་གྱི་གཟུང་ཡུལ་དང༌། དེའི་དམིགས་རྐྱེན་དང༌། ཕྱི་རོལ་ཡུལ་གྱི་རྡུལ་ཕྲན་ཁྱད་པར་ཅན་དང༌། རང་འཛིན་དབང་ཤེས་ལ་རྣམ་པ་གཏོད་ནུས་ཀྱི་རྡུལ་ཕྲན་དང༌། ཕྱི་དོན་དུ་གྱུར་པའི་བསགས་རྡུལ་ཁྱད་པར་ཅན་རྣམས་ཡིན་ཁྱབ་མཉམ་ཡིན་ཏེ། རྣམ་འགྲེལ་ལས། ཁྱད་པར་ཅན་རྣམས་ ༼༤༤༣༽ ནི། དབང་ཡུལ། ཞེས་དང༌། རང་འགྲེལ་ལས་ཀྱང་རྡུལ་ཕྲན་འདུས་པའི་ཡུལ་དང༌། ཞེས་དང༌། རྡུལ་ཕྲན་བསགས་པ་ལ་དམིགས་པ་ཞེས་གསུངས་པའི་ཕྱིར། ཁ་ཅིག་རྡུལ་ཕྲན་ཁྱད་པར་ཅན་ཡིན་ན་ཕྱི་དོན་ཡིན་པས་ཁྱབ་ཟེར་བ་མི་འཐད་སྟེ།

ནང་དབང་པོའི་རྡུལ་ཕྲ་རབ་དུ་མ་ཚོགས་པའི་རྡུལ་ཕྲན་ཁྱད་པར་ཅན་སྐད་ཅིག་དང་པོ་དེ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་དེར་ཐལ། ནང་དབང་པོའི་རྡུལ་ཕྲན་ཁྱད་པར་ཅན་ཡིན་པའི་ཕྱིར་ཏེ། ནང་དབང་པོའི་རྡུལ་ཕྲ་རབ་དུ་མ་ཚོགས་པའི་རྡུལ་ཕྲན་ཁྱད་པར་ཅན་སྐད་ཅིག་མ་དང་པོ་ཡིན་པའི་ཕྱིར། མ་གྲུབ་ན། དེ་དེར་ཐལ། དེ་ཡོད་པའི་ཕྱིར་ཏེ། དབང་པོའི་རྡུལ་ཕྲ་རབ། ཚོགས་པའི་སྐད་ཅིག་ཇི་སྙེད་ཀྱ།ི །ཞེས་གསུངས་པའི་བསྟན་དོན་གྲུབ་པའི་ཕྱིར། རྩ་བར་འདོད་ན། ཕྱི་དོན་མ་ཡིན་པར་ཐལ། ནང་དོན་ཡིན་པའི་ཕྱིར། ཀུན་མཁྱེན་གཡག་པ་ལ་སོགས་པ་མཁས་གྲུབ་ཕལ་ཆེ་བ། རྡུལ་ཕྲ་རབ་ཚོགས་པ་ཡུལ་ཁོ་ན་ལ་སྦྱར་ནས། དབང་པོ་ལ་སྦྱོར་བར་མི་མཛད་པ། གཞུང་དང་འགལ་ཏེ། དབང་པོའི་རྡུལ་ཕྲ་རབ་ཅེས་པའི་དྲུག་སྒྲ་དང་དངོས་སུ་འགལ་བའི་ཕྱིར། འགྲེལ་པར་རྡུལ་ཕྲན་འདུས་པའི་ཡུལ་དང་དབང་པོ་ཞེས་གསུངས་པའི་དོན་ཡང༌། རྡུལ་ཕྲན་འདུས་ ༼༤༤༤༽ པའི་ཕྱིའི་ཡུལ་དང༌། རྡུལ་ཕྲན་འདུས་པའི་ནང་གི་དབང་པོ་དང༌། ཞེས་པའི་དོན་དུ་གསལ་བས། རྡུལ་ཕྲན་འདུས་པའི་ཞེས་པའི་ཚིག་དེ་དབང་པོ་ལ་ཡང་གསལ་བྱེད་དུ་སྦྱོར་བ་མཁྱེན། སྤྱན་ཡངས་པས་གཟིགས་པར་ཞུ་འཚལ་ལོ། །དེས་ན་དབང་པོའི་རྣམ་པར་ཤེས་པ་ལྔ་པོ་སོ་སོའི་རྟེན་མིག་སོགས་དབང་པོ་ལྔ་དང༌། ཡུལ་གཟུགས་སྒྲ་སོགས་ལྔ་སྟེ་བཅུ་ནི་རྡུལ་ཕྲན་དུ་མ་བསགས་པའམ་འདུས་པའི་རྡུལ་ཕྲན་ཁྱད་པར་ཅན་ཡིན་ཏེ། དབྱིག་གཉེན་གྱིས་གཟུགས་ཅན་བཅུ་ནི་བསགས་པའོ། །ཞེས་དང༌། འགྲེལ་པར་ཡང༌། རྣམ་པར་ཤེས་པའི་ཚོགས་ལྔ་པོ་དེ་དག་གི་རྟེན་དང་དམིགས་པ་ནི་བསགས་པ་ཡིན་པའི་ཕྱིར་རོ། །ཞེས་གསུངས་པའི་ཕྱིར་རོ། །བདག་རྐྱེན་སྒོ་ནས་དབང་ཤེས་མིང་བཏགས་ཏེ། །བདག་རྐྱེན་འབྲས་བུའི་ཐུན་མོང་མིན་རྒྱུའི་ཕྱིར། །དམིགས་རྐྱེན་སོགས་ཀྱི་སྒོ་ནས་ཡུལ་ཤེས་དང༌། །ཡིད་བྱེད་ཤེས་པར་བཏགས་ན་གོ་མི་ནུས། །རྐྱེན་གསུམ་ནང་ནས་བདག་རྐྱེན་གཙོ་བས་ན། །ཐུན་མོང་མིན་རྒྱུར་བཞག་གི་ཁོ་ནར་ནི། །འཁྲུལ་པར་མི་བྱ་རིགས་པའི་གནོད་བྱེད་འཕོག

།རང་འབྲས་རང་ཡུལ་འཛིན་བྱེད་གཙོ་བོར་ནི། །བསྐྱེད་བྱེད་ནུས་པ་བདག་རྐྱེན་དབང་པོའི་དོན། །རང་འབྲས་ཤེས་པ་ཡུལ་གྱི་རྣམ་ལྡན་དུ། །གཙོ་བོར་བསྐྱེད་ 

༼༤༤༥༽ བྱེད་དམིགས་རྐྱེན་ཡུལ་གྱི་དོན། །རང་འབྲས་ཤེས་པ་གསལ་རིག་ངོ་བོར་ནི། །བསྐྱེད་བྱེད་མཚུངས་པ་དེ་མ་ཐག་རྐྱེན་ཡིན། །སྙོམ་འཇུག་གཉིས་ན་སེམས་མེད་བྱེ་སྨྲའི་ལུགས། །ལུགས་འདིར་སེམས་གསལ་མེད་ལ་དམན་པ་ཡི། །དགག་སྒྲ་སྦྱར་ཡིན་མི་གསལ་སེམས་ཡོད་བཞེད། །དེས་ན་ལྡང་སེམས་སྐད་ཅིག་སྔ་རོལ་ན། །དེ་མ་ཐག་པའི་ཉེར་ལེན་སེམས་ཡོད་ཕྱིར། །འཇུག་སེམས་ཕྱི་མ་ལྡང་སེམས་སྔ་མ་ཡི། །རྐྱེན་དུ་སྒྲུབ་པའི་ངལ་བ་འདིར་དོན་མེད། །དེ་བཞིན་གཟུགས་མེད་ཁམས་ཀྱང་དམན་པ་ལ། །དགག་སྒྲ་སྦྱར་ཡིན་ཕྲ་བའི་གཟུགས་ཡོད་ཅེས། །སྨྲ་བའི་དབང་ཕྱུག་ཀུན་མཁྱེན་བླ་མས་བཞེད། །མ་ནོར་རྒྱ་འགྲེལ་སྦྱར་བཤད་འོག་ཏུ་སྟོན། །འཁྲུལ་པའི་དབང་ཤེས་ཀུན་ཀྱང་རྐྱེན་གསུམ་གྱིས། །ཚོགས་པ་ཅན་ཡིན་རང་འགྲེལ་ལུང་གིས་འགྲུབ། །བདག་རྐྱེན་དམིགས་རྐྱེན་ཚང་ན་ཉེར་ལེན་རྐྱེན། །ཚོགས་པ་སླ་བས་མིག་དང་གཟུགས་དག་ལ། །བརྟེན་ནས་མིག་བློ་སྐྱེ་ཞེས་ཆོས་གྲགས་གསུངས། །དབང་མངོན་བསྐྱེད་ནུས་ཕྱི་ཡི་ཡུལ་རྣམས་དང༌། །ནང་གི་དབང་པོ་རྣམས་ནི་ཕྱི་ནང་གི །རྡུལ་ཕྲན་འདུས་པ་རིགས་གཏེར་གཞུང་གི་དོན། །དབང་མངོན་བསྟན་ཟིན་ཏོ།། ༈ །།གཉིས་པ་ཡིད་ཀྱི་མངོན་སུམ་ལ་ ༼༤༤༦༽ གསུམ་སྟེ། ངོ་བོ་ངོས་བཟུང་བ། རང་བཞིན་གཏན་ལ་དབབ་པ། རྩོད་པ་སྤང་བའོ། །དང་པོ་ལ་མཚན་ཉིད་ངོས་བཟུང་བ་དང༌། མཚན་གཞི་ངོས་བཟུང་བ་གཉིས། དང་པོ་ནི། རང་གི་ཐུན་མོང་མ་ཡིན་པའི་བདག་རྐྱེན་ཡིད་དབང་ལ་བརྟེན་ནས་དངོས་སུ་སྐྱེས་པའི་རྟོག་བྲལ་མ་འཁྲུལ་བའི་རིག་པ། ཡིད་མངོན་གྱི་མཚན་ཉིད་ཡིན་ཏེ། དེ་ལ་བརྟེན་ནས་མ་འཁྲུལ་བའི། །ཤེས་པ་ཡིད་ཀྱི་མངོན་སུམ་ཡིན། །ཞེས་གསུངས་པའི་ཕྱིར། ཁ་ཅིག་ཡིད་མངོན་ལ། དོན་རིག་ཡིད་མངོན་དང༌། རང་རིག་ཡིད་མངོན་གཉིས་སུ་ཕྱེ་ནས། མཚན་ཉིད་རིམ་བཞིན་འཇོག་པ་ནི་མི་འཐད་དེ། རང་རིག་ཡིད་མངོན་མེད་པའི་ཕྱིར་ཏེ། ཡིད་མངོན་ཡིན་ན།

དོན་རིག་ཡིན་དགོས་པའི་ཕྱིར། མ་གྲུབ་ན། དེར་ཐལ། དེ་ཡིན་ན། ཡིད་ཀྱང་དོན་དང་ཞེས་པའི་དངོས་བསྟན་གྱི་ཡིད་མངོན་ཡིན་དགོས་པའི་ཕྱིར། མ་གྲུབ་ན། དེ་དགོས་པར་ཐལ། དབང་མངོན་ཡིན་ན། ཐུན་མོང་མ་ཡིན་རྒྱུ་ཡི་ཕྱིར། །དེ་ཡི་ཐ་སྙད་དབང་པོས་བྱས། །ཞེས་པའི་དངོས་བསྟན་གྱི་དབང་མངོན་ཡིན་དགོས་པའི་ཕྱིར། མ་གྲུབ་ན་འབུད་དོ། །གལ་ཏེ་ཁོ་ན་རེ། གཟུགས་འཛིན་ཡིད་མངོན་ཉམས་སུ་མྱོང་བའི་རང་རིག་མངོན་སུམ་ཆོས་ཅན། ཡིད་ཀྱི་མངོན་སུམ་ཡིན་པར་ཐལ། ཡིད་ཀྱི་ཤེས་པར་གྱུར་པའི་མངོན་ ༼༤༤༧༽ སུམ་ཡིན་པའི་ཕྱིར་ཏེ། ཡིད་ཀྱི་ཤེས་པ་གང་ཞིག་མངོན་སུམ་ཡིན་པའི་ཕྱིར། དང་པོ་མ་གྲུབ་ན་དེར་ཐལ། ཤེས་པ་གང་ཞིག་དབང་ཤེས་མ་ཡིན་པའི་ཕྱིར། ཞེ་ན་རྩ་ཁྱབ་མ་ངེས་ཏེ། ཉན་ཐོས་མཐོང་ལམ་པའི་རྒྱུད་ཀྱི་བདག་མེད་མངོན་སུམ་དུ་རྟོགས་པའི་མཁྱེན་པ་ཆོས་ཅན། དེར་ཐལ། དེའི་ཕྱིར། འདོད་ན། ཡིད་ཀྱི་མངོན་སུམ་མ་ཡིན་པར་ཐལ། རྣལ་འབྱོར་མངོན་སུམ་ཡིན་པའི་ཕྱིར། ཡང་མངོན་སུམ་ཐམས་ཅད་དབང་མངོན་དང་ཡིད་མངོན་གཉིས་སུ་འདུས་པར་ཐལ། ཡིད་ཀྱི་ཤེས་པར་གྱུར་པའི་མངོན་སུམ་ཡིན་ན། ཡིད་མངོན་ཡིན་པས་ཁྱབ་པ་གང་ཞིག དབང་ཤེས་སུ་གྱུར་པའི་མངོན་སུམ་ཡིན་ན། དབང་མངོན་ཡིན་པས་ཁྱབ་པའི་ཕྱིར། རྟགས་དང་པོ་ཁས། གོང་དུ་འདོད་ན། མངོན་སུམ་ལ་བཞིར་གྲངས་མ་ངེས་པར་ཐལ། འདོད་པའི་ཕྱིར། འདོད་ན། མངོན་སུམ་གྱི་གྲངས་ངེས་པ་ནི་ཞེས་པ་ནས། ཡུལ་གྱི་སྒོ་ནས་བཞིར་ཕྱེ་སྟེ་ཞེས་གསུངས་པ་མི་འཐད་པར་ཐལ། འདོད་པའི་ཕྱིར། གཞན་ཡང་བྱང་སེམས་སྦྱོར་ལམ་པའི་རྒྱུད་ཀྱི་གཞན་སེམས་ཤེས་པའི་མངོན་ཤེས་ཆོས་ཅན། ཁྱོད་རྣལ་འབྱོར་མངོན་སུམ་ཡིན་པར་ཐལ། རྣལ་འབྱོར་ཤེས་པ་གང་ཞིག མངོན་སུམ་ཡིན་པའི་ཕྱིར། ཁྱབ་པ་སྟོབས་མཚུངས། ༼༤༤༨༽ དང་པོ་མ་གྲུབ་ན། དེར་ཐལ། བསྒོམས་བྱུང་གི་ཤེས་པ་ཡིན་པའི་ཕྱིར་ཏེ། མངོན་ཤེས་ཡིན་པའི་ཕྱིར། གཉིས་པ་མ་གྲུབ་ན། དེར་ཐལ། རང་རིག་མངོན་སུམ་ཡིན་པའི་ཕྱིར།

གཉིས་པ་མཚན་གཞི་ནི། བདག་རྐྱེན་གྱི་ཁྱད་པར་དབང་ཤེས་སྔ་མ་འགགས་མ་ཐག་པ་ལ་བརྟེན་ནས་སྐྱེས་པ་དམིགས་རྐྱེན་གྱི་ཁྱད་པར་རང་གི་རྒྱུར་གྱུར་པའི་དབང་མངོན་གྱི་གཟུང་ཡུལ་གྱི་རིགས་འདྲ་ཕྱི་མ་འཛིན་པ། མཚུངས་པ་དེ་མ་ཐག་རྐྱེན་གྱི་ཁྱད་པར་རང་གི་བདག་རྐྱེན་དབང་མངོན་གྱི་གཟུང་ཡུལ་གྱི་རིགས་འདྲ་ཕྱི་མ་འཛིན་པར་སྐྱེད་བྱེད་ཀྱི་ཡིད་བྱེད་ཀྱི་བློ་སྔ་མས་ཉེར་ལེན་གྱི་རྒྱུ་བྱས་པས་ཁྱད་ཆོས་གསུམ་ལྡན་གྱི་ཤེས་པ་རྣམས་ནི། ཡིད་མངོན་གྱི་མཚན་གཞི་ཡིན་ཏེ། ཡུལ་དང་དབང་ཤེས་རྣམ་གཉིས་ཀྱི། །དེ་མ་ཐག་ལས་སྐྱེས་པའི་ཡིད། །ཅེས་དང༌། རང་འགྲེལ་ལས། མཚན་གཞི་ངོས་བཟུང་བ་ནི། རྣམ་ངེས་ལས། དབང་ཤེས་དེ་མ་ཐག་རྐྱེན་ལས། །བྱུང་ཞིང་དེ་དོན་དེ་མ་ཐག །འཛིན་པར་བྱེད་པ་ཡིད་ཀྱང་ངོ༌། །ཞེས་གསུངས་པ་ལྟར། ཁྱད་པར་གསུམ་ལྡན་ཏེ། བདག་པོའི་རྐྱེན་ནི། དབང་ཤེས་སྔ་མ་འགགས་མ་ཐག་པའོ། །གཟུང་བའི་ཡུལ་ནི། དབང་ཤེས་ཀྱིས་བཟུང་བའི་སྐད་ཅིག་གཉིས་པ་འཛིན་པའོ། །ཉེར་ལེན་གྱི་རྒྱུ་ནི། དབང་པོའི་ཤེས་པ་ཡུལ་ལ་ ༼༤༤༩༽ གཏོད་པའི་ཡིད་ཀྱི་དབང་པོའི་ཡུལ་གྱི་སྐད་ཅིག་གཉིས་པ་འཛིན་པར་བསྐྱེད་པའི་ཡིད་ཉིད་དོ། །ཞེས་གསུངས་པའི་ཕྱིར། དེ་ལྟར་ན་དབང་ཤེས་དེ་མ་ཐག་རྐྱེན་ལས་ཞེས་དང༌། ཡུལ་དང་དབང་ཤེས་ཞེས་པའི་ཚིག་ཟུར་གྱི་དབང་ཤེས་ཞེས་པས། ཡིད་མངོན་གྱི་བདག་རྐྱེན་ཡིད་དབང་བསྟན། མཚན་གཞི་ནི། ཚུར་མཐོང་གི་རྒྱུད་ཀྱི་སྔོན་འཛིན་དབང་པོའི་རྣམ་པར་ཤེས་པ་མ་འཁྲུལ་བ་སྐད་ཅིག་མ་དང་པོ་དེ་ཚུར་མཐོང་གི་རྒྱུད་ཀྱི་སྔོན་འཛིན་ཡིད་མངོན་སྐད་ཅིག་མ་དང་པོའི་བདག་རྐྱེན་དང༌། དེ་བཞིན་དུ། སྔོན་འཛིན་དབང་མངོན་སྐད་ཅིག་མ་གཉིས་པའི་ངོ་བོར་གྱུར་པའི་གཙོ་སེམས་དེ་སྔོན་འཛིན་ཡིད་མངོན་སྐད་ཅིག་མ་གཉིས་པའི་བདག་རྐྱེན་དང༌། ཡང་དབང་མངོན་སྐད་ཅིག་མ་གསུམ་པའི་ངོ་བོར་གྱུར་པའི་གཙོ་སེམས་དེ་ཡིད་མངོན་སྐད་ཅིག་མ་གསུམ་པའི་བདག་རྐྱེན་ཡིན་པ་སོགས་སྐད་ཅིག་མ་བརྒྱ་དང་སྟོང་སོགས་ཀྱི་བར་དུ་ཡང་རིགས་འགྲེ་སྦྱར་རོ། །དེ་དོན་དེ་མ་ཐག

ཅེས་པ་དང༌། ཡུལ་དང་ཞེས་པས་དམིགས་རྐྱེན་བསྟན། མཚན་གཞི་ནི། སྔོན་པོ་སྐད་ཅིག་མ་གཉིས་པ་དེ་སྔོན་འཛིན་ཡིད་མངོན་སྐད་ཅིག་དང་པོའི་དམིགས་རྐྱེན་དང༌། སྔོན་པོ་སྐད་ཅིག་མ་གསུམ་ ༼༤༥༠༽ པ་དེ་སྔོ་འཛིན་ཡིད་མངོན་སྐད་ཅིག་མ་གཉིས་པའི་དམིགས་རྐྱེན་ཡིན་པ་སོགས་རིགས་འགྲེ་ཞིང༌། རང་འཛིན་ཚུར་མཐོང་གི་རྒྱུད་ཀྱི་ཡིད་མངོན་གྱི་དམིགས་རྐྱེན་ཡིན་ན། ཕྱི་དོན་སྐད་ཅིག་མ་དང་པོ་མ་ཡིན་པས་ཁྱབ་ཏེ། ཚུར་མཐོང་གི་རྒྱུད་ཀྱི་ཡིད་མངོན་སྐད་ཅིག་མ་དང་པོ་དེས་དབང་མངོན་སྐད་ཅིག་མ་དང་པོའི་བཟུང་ཡུལ་ལས་གཞན་ཕྱི་དོན་སྐད་ཅིག་མ་གཉིས་པ་བཟུང་ཡུལ་དུ་གྱུར་པའི་ཕྱིར་ཏེ། དེ་སྐད་དུ། ཡིད་ནི་ཡུལ་གཞན་ཉིད་འཛིན་བྱེད། །ཅེས་གསུངས་པའི་ཕྱིར། ཡིད་ནི་ཞེས་པའི་དངོས་བསྟན་གྱི་ཡིད་དང༌། དེ་མ་ཐག་ལས་སྐྱེས་པའི་ཡིད་ཅེས་པའི་དངོས་བསྟན་གྱི་ཡིད་དང༌། ཚད་མ་མདོ་ལས། ཡིད་ཀྱང་དོན་དང་ཞེས་པའི་དངོས་བསྟན་གྱི་ཡིད་རྣམས་དོན་གཅིག མཚན་གཞི་ནི། ཚུར་མཐོང་གི་རྒྱུད་ཀྱི་ཡིད་མངོན་མཐའ་དག་གོ །འཛིན་པར་བྱེད་པའི་ཡིད་ཀྱང་ངོ་ཞེས་པའི་དངོས་བསྟན་གྱི་ཡིད་ཡིན་ན། སྔར་བཤད་མ་ཐག་པའི་ཡིད་དེ་དག་མ་ཡིན་པས་ཁྱབ་ཏེ། འཛིན་པར་བྱེད་པའི་ཡིད་ཀྱང་ངོ༌། །ཞེས་པ་ནི། ཡིད་མངོན་གྱི་མཚུངས་པ་དེ་མ་ཐག་རྐྱེན་སྟོན་བྱེད་དང༌། གཞན་རྣམས་ནི་འབྲས་བུ་ཡིད་མངོན་སྟོན་བྱེད་ཡིན་པས་རྒྱུ་འབྲས་ཀྱི་ཁྱད་པར་ཡོད་པའི་ཕྱིར་རོ། །ཡིད་ཀྱང་ངོ་ཞེས་པ་དང༌། རང་འགྲེལ་ལས་ཉེར་ལེན་གྱི་རྒྱུ་ནི་ཞེས་སོགས་སྔར་དྲངས་པ་ ༼༤༥༡༽ དེས་ཡིད་མངོན་གྱི་མཚུངས་པ་དེ་མ་ཐག་རྐྱེན་བསྟན། མཚན་གཞི་ནི། དབང་མངོན་སྐད་ཅིག་མ་དང་པོ་དེ་དང་དུས་མཉམ་པའི་བཟུང་ཡུལ་སྐད་ཅིག་གཉིས་པ་འཛིན་པར་བྱེད་པའི་ཡིད་བྱེད་ཀྱི་བློ་སྔ་མ་ལྟ་བུའོ། །ཡིད་མངོན་ལ་རྐྱེན་གསུམ་སོ་སོར་བཤད་པ་སྔར་དྲངས་པའི་རང་འགྲེལ་གྱི་ཚིག་རིས་དེས་གསལ་བར་ཐོན་ཞིང༌། མ་ཕམ་གཡག་པ་ཡང་བཞེད་དོ། །གལ་ཏེ་ཡིད་མངོན་གྱི་བདག་རྐྱེན་དང༌།

དེའི་མཚུངས་པ་དེ་མ་ཐག་རྐྱེན་ལ་ཁྱད་པར་མེད་ན། དབང་མངོན་སྐད་ཅིག་དང་པོའི་ངོ་བོར་གྱུར་པའི་གཙོ་སེམས་དེ། ཡིད་མངོན་སྐད་ཅིག་མ་དང་པོའི་ཉེར་ལེན་གྱི་རྒྱུ་དང་ལྷན་ཅིག་བྱེད་རྐྱེན་གང་ཡིན། དང་པོ་ལྟར་ན། དེ་ཆོས་ཅན། ཡིད་མངོན་སྐད་ཅིག་དང་པོའི་ཉེར་ལེན་གྱི་རྒྱུ་མ་ཡིན་པར་ཐལ། དེའི་ལྷན་ཅིག་བྱེད་རྐྱེན་ཡིན་པའི་ཕྱིར་ཏེ། དེའི་བདག་རྐྱེན་ཡིན་པའི་ཕྱིར། ཁྱབ་ཏེ་ཤེས་པ་དེའི་བདག་རྐྱེན་ཡིན་ན། ཤེས་པ་དེའི་ལྷན་ཅིག་བྱེད་རྐྱེན་ཡིན་པས་ཁྱབ་པ་རིགས་པའི་གཞུང་ལུགས་ལ་གྲགས་པའི་ཕྱིར། གོང་དུ་འདོད་ན། དེ་ཆོས་ཅན། དེའི་ཉེར་ལེན་གྱི་རྒྱུ་ཡིན་པར་ཐལ། དེའི་རྐྱེན་གསུམ་གྱི་ནང་ཚན་དུ་གྱུར་པའི་མཚུངས་པ་དེ་མ་ཐག་རྐྱེན་ཡིན་པའི་ཕྱིར། རྟགས་ཁས། ཁྱབ་ཏེ། རང་འགྲེལ་ལས། ཉེར་ལེན་གྱི་ ༼༤༥༢༽ རྒྱུ་ནི། ཞེས་སོགས་གསུངས་པའི་ཕྱིར། དེས་ན་དབང་མངོན་སྐད་ཅིག་མ་དང་པོ་དེ་དབང་མངོན་སྐད་ཅིག་མ་གཉིས་པའི་ཉེར་ལེན་དང༌། ལྷན་ཅིག་བྱེད་རྐྱེན་གཉིས་ཀྱི་ནང་ནས་ཉེར་ལེན་ཡིན་ཞིང༌། ཡིད་མངོན་སྐད་ཅིག་མ་དང་པོའི་ཉེར་ལེན་དུ་མི་འཇོག་པར་ལྷན་ཅིག་བྱེད་རྐྱེན་ཉིད་དུ་འཐད་པ་ཡིན་ཏེ། དེས་ན་དབང་པོ་དབང་ཤེས་ཀྱི། །རྒྱུ་ཡིན་ཡིད་ཀྱི་རྐྱེན་དུ་འགྱུར། །ཞེས་པའི་རང་འགྲེལ་ལས། དབང་ཤེས་ཀྱི་སྐད་ཅིག་དང་པོས་ཉེར་ལེན་གྱི་རྒྱུ་བྱས་ནས་དེ་དང་རིགས་འདྲ་བའི་དབང་ཤེས་སྐད་ཅིག་གཉིས་པ་བསྐྱེད་ལ། དེ་དང་དུས་མཉམ་པར་ཡིད་ཤེས་ཀྱི་ལྷན་ཅིག་བྱེད་པའི་རྐྱེན་བྱས་ནས་ལོགས་ཤིག་ཏུ་ཡིད་ཀྱི་མངོན་སུམ་གྱི་སྐད་ཅིག་དང་པོ་བསྐྱེད་དོ། །ཞེས་གསུངས་པའི་ཕྱིར། བསྙོན་ལྡིང་རྒྱུ་ཡེ་མེད་དོ། །ཡིད་མངོན་ལ་རྐྱེན་གསུམ་སོ་སོར་དགོས་པའི་གནད་ཀྱང༌། བདག་རྐྱེན་དང་དམིགས་རྐྱེན་གཉིས་ལྷན་ཅིག་བྱེད་རྐྱེན་དང༌། རྐྱེན་གསུམ་གྱི་ཟླས་ཕྱེ་བའི་མཚུངས་པ་དེ་མ་ཐག་རྐྱེན་ཉེར་ལེན་གྱི་རྒྱུ་ཡིན་པ་ལ་དགོངས་ནས་རྐྱེན་གསུམ་ཐ་དད་དུ་གསུངས་པར་གསལ་ལོ། །འདིར་བདག་ཉིད་ཆེན་པོའི་དངོས་སློབ་ལྷོ་པ་ཀུན་མཁྱེན་གྱི་གསུང་ལས།

ཤེས་རྫས་ཉེར་ལེན་ཁོ་ན་ཡིས། །རྗེས་སུ་འཇུག་ཚེ་རིགས་ཀུན་སྐྱེད། །རྐྱེན་གྱི་རྗེས་སུ་བྱེད་ ༼༤༥༣༽ པའི་ཕྱིར། །ཤེས་པའི་ཁྱད་པར་དེ་ལྟར་མིན། །ཅེས་གསུངས་པའི་དོན་དུ་བསམ་ནས། ཤེས་པ་དེའི་ཉེར་ལེན་གྱི་རྒྱུ་ཡིན་པར་ཐལ། ཤེས་པ་དེའི་དངོས་རྒྱུར་གྱུར་པའི་ཤེས་པ་ཡིན་པའི་ཕྱིར། ཞེས་མཁས་པ་མང་དག་ཞལ་མཐུན་པར་ཁྱབ་པ་འཆའ་ཞིང༌། ཀུན་མཁྱེན་མ་ཕམ་གཡག་པའི་ཞལ་སྔ་ནས་མ་གཏོགས་མཁས་པ་འུ་ཡུག་པ་དང༌། པཎ་ཆེན་ཆོས་ཀྱི་རྒྱལ་པོ་ཤཱཀྱའི་མཚན་ཅན་དང༌། སྐྱེས་བུ་ཆེན་པོ་གློ་བོ་མཁན་ཆེན་བསོད་ནམས་ལྷུན་གྲུབ་ལ་སོགས་པ་ཕལ་ཆེ་བས་ཡིད་མངོན་གྱི་བདག་རྐྱེན་དང༌། དེའི་མཚུངས་པ་དེ་མ་ཐག་རྐྱེན་དོན་གཅིག་ཏུ་མཛད་ནས་དོན་ལ་ཡིད་མངོན་བསྐྱེད་པ་ལ་རྐྱེན་མི་འདྲ་བ་གཉིས་ཁོ་ནས་ཆོག་པའི་བཞེད་སྲོལ་ཤིན་ཏུ་མང་ངོ༌། །དེ་ལ་ལྷོ་པ་ཀུན་མཁྱེན་གྱི་དགོངས་པ་ནི། ཤེས་པ་ཡིན་ན། རང་གི་ཉེར་ལེན་ཤེས་པ་ཁོ་ནས་བྱས་པ་ལས་བྱུང་བའི་ཁྱབ་པའི་ཕྱིར་ན། ཉེར་ལེན་གྱི་འབྲས་བུ་ཤེས་པ་དེ་རང་གི་ཉེར་ལེན་ཤེས་པ་སྔ་མའི་རིགས་རྒྱུན་དུ་སྐྱེས་ལ། དབང་མངོན་དང་ཡིད་མངོན་ལ་སོགས་པའི་ཤེས་པའི་ཁྱད་པར་རྣམས་ནི་བདག་རྐྱེན་གྱི་བྱེད་པ་ལ་བརྟེན་ནས་སོ་སོར་འབྱེད་ཏེ། བདག་རྐྱེན་དབང་པོ་གཟུགས་ཅན་པས་བསྐྱེད་པས་ན་དབང་ཤེས་དང༌། བདག་རྐྱེན་ཡིད་ ༼༤༥༤༽ དབང་གི་བསྐྱེད་པས་ན་ཡིད་ཤེས་སུ་འཇོག་པ་ཚིགས་བཅད་དེའི་དོན་དུ་གསལ་བས། དགོངས་པ་གཞན་དུ་རྟོགས་པར་མི་བྱའོ། །ཤེས་པ་དེའི་དངོས་རྒྱུར་གྱུར་པའི་ཤེས་པ་ཐམས་ཅད་ཤེས་པ་དེའི་ཉེར་ལེན་ཡིན་པ་ནི་ཧ་ཅང་ཐལ་ཞིང༌། དེ་ལྟར་ན་བེམ་པོ་ལ་ཡང་མཚུངས་པར་འགྱུར་ལ། དེ་ཡང་འདོད་ན། ཚ་གྲང་འཕྲད་དུས་ཀྱི་ཚ་རེག་སྟོབས་ཆེན་སྐད་ཅིག་དང་པོ་ཆོས་ཅན། ཚ་གྲང་འཕྲད་དུས་ཀྱི་གྲང་རེག་སྐད་ཅིག་གཉིས་པའི་ཉེར་ལེན་ཡིན་པར་ཐལ། དེའི་དངོས་རྒྱུར་གྱུར་པའི་བེམ་པོ་ཡིན་པའི་ཕྱིར། ཁྱབ་པ་མཚུངས།

མ་གྲུབ་ན། དེར་ཐལ། དེའི་རྒྱུར་གྱུར་པའི་བེམ་པོ་གང་ཞིག ཁྱོད་དང་དེའི་བར་དུ་ཆོས་གཞན་གྱི་བར་མ་ཆོད་པའི་ཕྱིར། དང་པོ་དེར་ཐལ། དེའི་ལྷན་ཅིག་བྱེད་རྐྱེན་དུ་གྱུར་པའི་བེམ་པོ་ཡིན་པའི་ཕྱིར། མ་གྲུབ་ན། དེར་ཐལ། ལྷན་ཅིག་བྱེད་རྐྱེན་གང་དང་གང༌། །ཕྲད་པ་དེ་ཡིས་འབྲས་བུ་འབྱིན། །ཞེས་དང༌། དེའི་འགྲེལ་པར། ལྷན་ཅིག་བྱེད་པའི་རྐྱེན་གྱིས་བསྒྱུར་ཏེ། ཚ་རེག་གི་རྐྱེན་སྟོབས་ཆེ་ན་ནུས་མེད་དུ་སྐྱེ། ཞེས་གསུངས་པའི་ཕྱིར། དབང་མངོན་ལ་རྐྱེན་གསུམ་སོ་སོར་ཡོད་པ་ལྟར། ཡིད་མངོན་ལ་ཡང་རྐྱེན་གསུམ་སོ་སོར་དགོས་ཤིང༌། རང་འགྲེལ་ཉིད་ལས་ཀྱང་དངོས་སུ་བཤད་བཞིན་དུ་དབང་མངོན་སྐད་ཅིག་དང་པོ་དེ་ཡིད་མངོན་སྐད་ཅིག་དང་པོའི་རྐྱེན་གསུམ་གྱི་ ༼༤༥༥༽ ནང་ཚན་གྱི་མཚུངས་པ་དེ་མ་ཐག་རྐྱེན་དུ་བྱས་ནས། དེའི་ཉེར་ལེན་གྱི་རྒྱུར་བཞེད་པ་ནི་རང་འགྲེལ་དང་དངོས་སུ་འགལ་མི་འགལ་སྐྱེས་ཆེན་ཆོས་ཀྱི་སྤྱན་ལྡན་དེ་དག་གིས་ད་དུང་ཞིབ་ཏུ་གཟིགས་ནས་འཇམ་དབྱངས་ཉིད་ཀྱི་དགོངས་དོན་རྨ་མེད་པའི་ལེགས་བཤད་ཀྱི་དགའ་སྟོན་སྩལ་དུ་གསོལ་ཞེས་ཀུན་ལ་ཐལ་མོ་སྦྱར་ཏེ་གསོལ་བ་འདེབས་སོ། །དེ་ཡང༌། རྒྱུ་ཡིན་ཡིད་ཀྱི་རྐྱེན་དུ་འགྱུར། ཞེས་པའི་རང་འགྲེལ་དུ། ཡིད་ཤེས་ཀྱི་ལྷན་ཅིག་བྱེད་པའི་རྐྱེན་བྱས་ནས་ཞེས་པ་ཚིག་ཟིན་ལ་ཡོད་བཞིན་དུ། པཎ་ཆེན་རིན་པོ་ཆེས། དེ་མ་ཐག་རྐྱེན་དུ་འགྱུར་བ་ཞེས་པའི་འབྲུ་སྣོན་དང༌། ཁ་ཅིག་གིས་བདག་རྐྱེན་དུ་ཞེས་པའི་འབྲུ་སྣོན་སོགས་དོན་གཞན་དུ་འགྲེལ་བ་མང་དུ་མཐོང་ངོ༌། །འཁྲུལ་གཞི་ནི། དབང་ཤེས་དེ་མ་ཐག་རྐྱེན་ལས་ཞེས་པ་དང༌། དེ་ཕྱིར་དབང་པོའི་རྣམ་པར་ཤེས། །དེ་མ་ཐག་རྐྱེན་ལས་བྱུང་ཅན། །ཞེས་གསུངས་པས། བདག་རྐྱེན་དབང་པོའི་རྣམ་ཤེས་དེ་ཉིད། དེ་མ་ཐག་རྐྱེན་དུ་བསྟན་པས་མཚུངས་པ་དེ་མ་ཐག་རྐྱེན་དུ་གཞིར་བཞག་ནས་རྐྱེན་གསུམ་ཐ་དད་དུ་མི་དགོས་སོ་སྙམ་དུ་སེམས་པ་མང་མོད། འོ་ན་ཡིད་མངོན་གྱི་དམིགས་རྐྱེན་ཡང་དེའི་མཚུངས་པ་དེ་མ་ཐག་རྐྱེན་དུ་འགྱུར་ཏེ།

ཡུལ་དང་དབང་ཤེས་ཞེས་སོགས་ཀྱིས་དེ་དེའི་དེ་མ་ཐག་རྐྱེན་དུ་བསྟན་པའི་ཕྱིར། གཞུང་གི་ ༼༤༥༦༽ དོན་ནི། བདག་རྐྱེན་དབང་ཤེས་ཀྱིས་དེ་མ་ཐག་ཆོས་གཞན་གྱི་བར་མ་ཆོད་པར་ཡིད་མངོན་བསྐྱེད་པ་ཙམ་ཞིག་ཚིག་ཟིན་ལ་བསྟན་པ་ལས་གཞན་མི་སྣང་ལ། གལ་ཏེ་རྒྱུ་འབྲས་གཉིས་ཀ་ཤེས་པར་མཚུངས་ཤིང༌། དེ་མ་ཐག་པའི་དོན་ཡང་ཚང་བས་མཚུངས་པ་དེ་མ་ཐག་རྐྱེན་དུ་འདོད་ན་ཡང༌། དེ་རྐྱེན་གསུམ་གྱི་ནང་ཚན་དུ་གྱུར་པའི་མཚུངས་པ་དེ་མ་ཐག་རྐྱེན་དུ་ཁས་མི་ལེན་ཏེ། རྐྱེན་གསུམ་གྱི་ནང་ཚན་གྱི་དེ་ནི་བདག་རྐྱེན་ལས་ལོགས་པ་ཞིག་དགོས་པའི་ཕྱིར་ཏེ། རྐྱེན་གཅིག་དང་གཉིས་ཙམ་གྱི་འབྲས་བུ་འབྱིན་མི་ནུས་པའི་གནད་ཀྱིས། དབང་མངོན་དང་ཡིད་མངོན་གང་བསྐྱེད་ཀྱང་མ་མཐའ་རྐྱེན་མི་འདྲ་བ་ངེས་པར་ཚོགས་པ་ཞིག་དགོས་པའི་ཕྱིར། ཡིད་མངོན་གྱི་བདག་རྐྱེན་བྱེད་པའི་དབང་མངོན་རྣམས་ཀྱང་གཙོ་བོ་སེམས་ཡིན་པ་ཞིག་དགོས་ཏེ། གཞུང་གི་ཚིག་ཟིན་ལས་རྣམ་པར་ཤེས་པ་སྨོས་ཤིང་དེ་དང་གཙོ་བོ་སེམས་དང་ཡིད་རྣམས་དོན་གཅིག་པས་སོ། །དེ་སྐད་དུ། དབྱིག་གཉེན་གྱིས། སེམས་དང་ཡིད་དང་རྣམ་ཤེས་ནི། །དོན་གཅིག་ཅེས་གསུངས་པ་དེ་འདིར་ཡང་ཁས་ལེན་པ་ཡིན་ནོ། །དེས་ན་དབང་མངོན་ཡིན་ན་དབང་པོའི་རྣམ་པར་ཤེས་པ་དང༌། ཡིད་མངོན་ཡིན་ན་ཡིད་ཀྱི་རྣམ་པར་ཤེས་པ་ཡིན་པས་མ་ཁྱབ་སྟེ། དང་པོ་ལ་གཟུགས་འཛིན་དབང་ 

༼༤༥༧༽ པོའི་རྣམ་པར་ཤེས་པ་མ་འཁྲུལ་བའི་འཁོར་དུ་བྱུང་བའི་སེམས་བྱུང་འདུན་པ་དང་ཚོར་འདུ་སོགས་ཆོས་ཅན། དང་པོ་ལ། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། ཁྱོད་དབང་མངོན་ཡིན་པར་ཐལ། ཁྱོད་འཁོར་དུ་བྱེད་པའི་གཙོ་བོ་སེམས་དེ་དབང་མངོན་ཡིན་པའི་ཕྱིར་ཏེ། ཁྱོད་འཁོར་དུ་བྱེད་པའི་གཟུགས་འཛིན་དབང་པོའི་རྣམ་ཤེས་མ་འཁྲུལ་བ་དེ་གཙོ་བོ་སེམས་ཡིན་པའི་ཕྱིར་ཏེ། དེ་རྣམ་པར་ཤེས་པ་ཡིན་པའི་ཕྱིར། གཉིས་པ་ལ། གཟུགས་འཛིན་ཡིད་ཀྱི་རྣམ་ཤེས་མ་འཁྲུལ་བའི་འཁོར་དུ་བྱུང་བའི་ཚོར་བ་ཡིད་བདེ་ཆོས་ཅན། དེར་ཐལ། དེའི་ཕྱིར། རྟགས་རིགས་འགྲེ། དབང་ཤེས་དང་དབང་པོའི་རྣམ་ཤེས་ཀྱི་ཁྱད་པར་འདི་དག་ཡོངས་འཛིན་བླ་མ་དབང་ཕྱུག་དཔལ་བཟང་གི་ཞལ་རྒྱུན་མ་ཉམས་པའོ། །འདིར་དོགས་པ་དཔྱད་དགོས་པ་ལ། དབང་པོའི་རྣམ་ཤེས་མ་འཁྲུལ་པ་སྐད་ཅིག་དང་པོ་དེས་ཡིད་མངོན་སྐད་ཅིག་མ་དང་པོ་བསྐྱེད་པའི་བྱ་བ་རང་དུས་སུ་བྱེད་དམ། རང་འགག་མ་ཐག་ཏུ་བྱེད། དང་པོ་ལྟར་ན་དེ་རང་དུས་སུ་རང་འབྲས་ཡིད་མངོན་བསྐྱེད་པའི་བདག་རྐྱེན་དུ་འགྱུར་ལ། དེ་ལྟར་ན། རང་འགྲེལ་ལས། དབང་པོའི་ཤེས་པ་འགགས་མ་ཐག་པ་དེ་ཉིད་ཡིད་ཀྱི་དབང་པོ་ཡིན་གྱིས་ཡིད་ ༼༤༥༨༽ ལ་དབང་པོ་གཟུགས་ཅན་པ་མི་སྲིད་དེ། དྲུག་པོ་འགགས་མ་ཐག་པ་ཡི། །རྣམ་ཤེས་གང་ཡིན་དེ་ཡིད་དོ། །ཞེས་གསུངས་པས་སོ། །ཞེས་གསུངས་པ་དང་འགལ་ལ། རང་འགགས་མ་ཐག་ནས་བྱེད་ན། རང་འགགས་མ་ཐག་པར་རང་འབྲས་ཡིད་མངོན་སྐྱེས་པ་དུས་མི་མཉམ་པར་ཐལ། རང་འགགས་མ་ཐག་ཏུ་ཡིད་མངོན་བསྐྱེད་པའི་བྱ་བ་བྱེད་པ་གང་ཞིག ཡིད་མངོན་བསྐྱེད་པའི་བྱ་བ་བྱེད་པ་དང༌། ཡིད་མངོན། སྐྱེས་པ་གཉིས་དུས་མཉམ་དུ་མི་སྲིད་པའི་ཕྱིར། ཞེས་རྒོལ་བ་དཔྱོད་ལྡན་གྱིས་དོགས་པ་བཀོད་བྱུང་ན་མཁས་པ་དག་ལན་ཅི་འདེབས། ཡང་ཡིད་ཀྱི་རྣམ་པར་ཤེས་པ་འགགས་མ་ཐག་པ་བདག་རྐྱེན་ཡིད་དབང་དུ་བྱེད་པའི་ཡིད་ཀྱི་རྣམ་པར་ཤེས་པ་ཕྱི་མ་ཡོད་དམ་མེད།

ཡོད་ན་ཡིད་མངོན་གྱི་བདག་རྐྱེན་ལ་དབང་མངོན་ཁོ་ནར་མ་ངེས་པར་འགྱུར་ལ། དེ་ལྟར་ན་དེ་ཕྱིར་དབང་པོའི་རྣམ་པ་ཤེས། །ཞེས་སོགས་དང་འགལ། མེད་ན་དྲུག་པོ་ཞེས་སྨོས་མི་རིགས་པར་འགྱུར་བ་དང༌། སློབ་དཔོན་ཆོས་མཆོག་གིས་ཀྱང༌། ཁམས་དྲུག་པོ་དེ་དག་ཉིད་གང་འདས་མ་ཐག་པ་ཕྱི་མ་བསྐྱེད་པར་བྱེད་པ་དེ་ཉིད་ནི། ཡིད་ཅེས་བརྗོད་པའོ། །ཞེས་གསུངས་པ་མི་འཐད་པར་འགྱུར་རོ་ཞེ་ན། ལན་ཅི་འདེབས། དེ་ལ་དང་པོའི་ལན་ནི། ཡིད་མངོན་བསྐྱེད་པའི་བྱ་བ་ ༼༤༥༩༽ རང་དུས་སུ་བྱེད་པ་ཡིན་ཏེ། སྤྱིར་རྒྱུ་དེ་དང་དེས་དངོས་འབྲས་དང་རྒྱུད་འབྲས་གང་བསྐྱེད་ཀྱང༌། བསྐྱེད་པའི་བྱ་བ་རང་དུས་སུ་བྱེད་པ་ལས་འོས་མེད་པའི་ཕྱིར་ཏེ། རང་ཉིད་འགགས་ཟིན་ནས་འབྲས་བུ་བསྐྱེད་པའི་བྱ་བ་མི་བྱེད་པའི་ཕྱིར། རིགས་པའི་གནད་འདི་གོ་དགོས་སོ། །འོན་ཀྱང་ཡིད་མངོན་གྱི་བདག་རྐྱེན་དུ་འཇོག་པ་ནི། རང་འགག་མ་ཐག་འབྲས་བུ་སྐྱེས་ཟིན་པ་ནས་འཇོག་གིས། འབྲས་བུ་མ་སྐྱེས་པའི་བར་དུ་མ་ཡིན། དཔེར་ན་བུས་བུ་གཞན་བསྐྱེད་པའི་བྱ་བ་བྱས་ཀྱང་ཇི་སྲིད་བུ་མ་སྐྱེས་ཀྱི་བར་དུ་ཕར་མི་འཇོག་ལ། བུ་གཞན་སྐྱེས་མ་ཐག་པ་ནས་ཕའི་ཐ་སྙད་ཐོབ་པ་དང༌། འབྲས་བུ་ནས་ལས་ནས་མྱུག་སྐྱེས་པ་ན་འབྲས་བུ་ནས་དེ་ཉིད་འབྲས་བུ་གཞན་གྱི་ས་བོན་དང་རྒྱུ་ཡིན་པ་བཞིན་ནོ། །དེ་སྐད་དུ། རྣམ་ཤེས་གང་ཡིན་དེ་ཡིད་དོ། །ཞེས་པའི་མཛོད་འགྲེལ་ལས། དཔེར་ན་བུ་དེ་ཉིད་གཞན་གྱི་ཕར་འགྱུར་བ་དང༌། འབྲས་བུ་དེ་ཉིད་གཞན་གྱི་ས་བོན་ལྟ་བུའོ། །ཞེས་གསུངས་སོ། །དབང་མངོན་གྱི་བདག་རྐྱེན་དབང་པོ་གཟུགས་ཅན་ལ་ནི་མི་མཚུངས་ཏེ། རང་དུས་སུ་འབྲས་བུའི་ལྡོག་པ་གཙོ་མི་ཆེ་བས་རྒྱུའི་ལྡོག་པ་གཙོ་ཆེ་བས་རང་དུས་ཉིད་ནས་དབང་མངོན་གྱི་བདག་རྐྱེན་དུ་ཁས་ལེན་པ་ཡིན་པའི་ཕྱིར། ཡིད་མངོན་གྱི་ ༼༤༦༠༽ བདག་རྐྱེན་དབང་པོའི་རྣམ་པར་ཤེས་པ་རྣམས་ནི་རང་དུས་སུ་འབྲས་བུའི་ལྡོག་པ་གཙོ་ཆེ་བས་བདག་རྐྱེན་གྱི་ཐ་སྙད་མ་བྱས་པ་ཡིན་ཏེ།

རང་དུས་སུ་འབྲས་བུའི་ཐ་སྙད་ལས་རྒྱུའི་ཐ་སྙད་གཙོ་ཆུང་བའི་ཕྱིར། ཆོས་མངོན་པར་ཡང་རྟེན་དབང་པོའི་ཁམས་དྲུག་གི་གོ་རིམ་འགྲུབ་ན། དེའི་དམིགས་པ་ཡུལ་གྱི་ཁམས་དྲུག་དང་འབྲས་བུ་རྣམ་པར་ཤེས་པའི་ཁམས་དྲུག་གི་གོ་རིམ་འགྲུབ་པའི་དཔེར། རྒྱལ་པོ་དྲུག་གི་གོ་རིམ་འགྲུབ་ན། དེའི་བཙུན་མོ་དྲུག་དང་སྲས་དྲུག་གི་གོ་རིམ་འགྲུབ་པ་དཔེ་དོན་དུ་སྦྱོར་བར་མཛད་པ་དང༌། སྔར་དྲངས་པའི་མཛོད་འགྲེལ་ལས་ཀྱང༌། བུ་དེ་ཉིད་གཞན་གྱི་ཕར་འགྱུར་བ་དང་ཞེས་སོགས་གསུངས་སོ། །དེས་ན་དབང་མངོན་གྱི་བདག་རྐྱེན་དབང་པོ་གཟུགས་ཅན་ལ་འགགས་མ་ཐག་པ་མ་སྨོས་ལ། ཡིད་མངོན་གྱི་བདག་རྐྱེན་དབང་ཤེས་ལ་འགགས་མ་ཐག་པ་སྨོས་པའི་གནད་ཀྱང་འདི་ཡིན་ཏེ། སྔོན་ཆད་རྟོག་དཔྱོད་མཛད་པ་ཆེར་མ་བྱུང་བ་འདྲའོ། །དབང་པོའི་རྣམ་པར་ཤེས་པ་འགགས་མ་ཐག་པ་དེ་ཁོ་ན་བདག་རྐྱེན་ཡིད་དབང་དུ་བཞག་པའི་གནད་ཀྱིས་རྣམ་ཤེས་ཚོགས་དྲུག་ད་ལྟར་བ་རྣམས་བདག་རྐྱེན་ཡིད་དབང་མིན་པར་བསྟན་པ་ཡིན་ཏེ། རང་འགྲེལ་ལས་ཀྱང༌། ཡིད་ཀྱི་དབང་པོ་ནི་རྣམ་ཤེས་སྔ་མ་འགགས་མ་ ༼༤༦༡༽ ཐག་པ་ཙམ་ཡིན་པས། ཞེས་གསུངས་པའི་ཕྱིར་དང༌། འགགས་མ་ཐག་པ་དེ་ལ་རྗེས་ཀྱི་རྟོག་པས་བདག་རྐྱེན་གྱི་ཐ་སྙད་ཀྱང་བྱེད་པའི་ཕྱིར་རོ། །འོ་ན་མིག་གི་རྣམ་པར་ཤེས་པ་འདས་མ་ཐག་པ་ཆོས་ཅན། གཟུགས་འཛིན་ཡིད་མངོན་བསྐྱེད་བྱེད་ཡིན་པར་ཐལ། དེའི་རྒྱུ་ཡིན་པའི་ཕྱིར་ཏེ། དེའི་བདག་རྐྱེན་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། ཁྱོད་དེ་བསྐྱེད་བྱེད་མ་ཡིན་པར་ཐལ། ཁྱོད་ཀྱིས་དེ་བསྐྱེད་པའི་བྱ་བ་མི་བྱེད་པའི་ཕྱིར། མ་གྲུབ་ན། དེས་དེ་མི་བྱེད་པར་ཐལ། དེའི་སྔ་རོལ་དུ་མིག་གི་རྣམ་ཤེས་ད་ལྟར་བས་རང་དུས་སུ་གཟུགས་འཛིན་ཡིད་མངོན་བསྐྱེད་པའི་བྱ་བ་བྱས་ཟིན་པའི་ཕྱིར། ཞེས་ཟེར་དུ་བྱུང་ན་ཡང་སྐྱོན་མེད་དེ། སྤྱིར་སྐྱེད་བྱེད་དམ་ཕན་འདོགས་བྱེད་རྒྱུའི་མཚན་ཉིད་དུ་བཞག་ཀྱང༌། གཞི་གཅིག་ལ་སྦྱར་ན་ཆོས་དེ་སྐྱེད་བྱེད་ཡིན་ན་ཡང་ཆོས་དེའི་རྒྱུ་ཡིན་པས་མ་ཁྱབ།

ཆོས་དེའི་རྒྱུ་ཡིན་ན་ཡང་ཆོས་དེའི་སྐྱེད་བྱེད་ཡིན་པས་མ་ཁྱབ་པའི་ཕྱིར། ཆོས་དེ་བསྐྱེད་པའི་བྱ་བ་བྱས་པའི་རྗེས་སུ་བྱེད་པ་པོ་འགགས་མ་ཐག་པ་ལ། རྗེས་ཀྱི་རྟོག་པས་རྒྱུའི་ཐ་སྙད་བྱེད་པ་མང་བའི་ཕྱིར། ཡང་མིག་གི་རྣམ་ཤེས་འགགས་མ་ཐག་པ་ཆོས་ཅན། དངོས་པོ་ཡིན་པར་ཐལ། རྒྱུ་ཡིན་པའི་ཕྱིར་ཏེ། བདག་རྐྱེན་ཡིན་པའི་ ༼༤༦༢༽ ཕྱིར། གོང་དུ་འདོད་ན། ད་ལྟར་བ་ཡིན་པར་ཐལ། དངོས་པོ་ཡིན་པའི་ཕྱིར། འདོད་ན། མ་ཡིན་པར་ཐལ། འདས་པ་ཡིན་པའི་ཕྱིར་ཏེ། འདས་མ་ཐག་པ་ཡིན་པའི་ཕྱིར་ཏེ། འགགས་མ་ཐག་པ་ཡིན་པའི་ཕྱིར་ཞེ་ན། དཀའ་བའི་གནས་སུ་སྣང་མོད་ཀྱང༌། །དྲུག་པོ་འགགས་མ་ཐག་པ་ཡི། །ཞེས་པའི་མཛོད་གཞུང་དེ། འདིར་ཚད་མར་མཛད་པའི་གནད་ཀྱིས། དངོས་པོ་ལ་ད་ལྟར་བས་མ་ཁྱབ་སྟེ། ཤེས་པ་ལ་ད་ལྟར་བས་མ་ཁྱབ་པའི་ཕྱིར་ཏེ། རྣམ་ཤེས་ཚོགས་དྲུག་འདས་མ་ཐག་པ་ཡིད་དབང་དུ་ཞལ་གྱིས་བཞེད་པ་ལ་མཛོད་དང་མཐུན་པར་སྣང་བའི་ཕྱིར། དགེ་བ་ལ་དུས་གསུམ་དུ་ཡོད་ན། དངོས་པོ་ལ་དུས་གསུམ་ཡོད་པ་ལྟ་སྨོས་ཀྱང་ཅི་དགོས་པར་གསལ་ཞིང༌། དགེ་བ་ལ་དུས་གསུམ་མེད་ན་གསུང་རབ་སྤྱིའི་ཁ་སྐད་དང་འགལ་ཆེས་པར་འགྱུར་རོ། །ཡང་ན་རང་གི་བདག་འབྲས་ཡིད་ཀྱི་རྣམ་པར་ཤེས་པའི་དུས་སུ་འདས་མ་ཐག་པ་ཞེས་པའི་དོན་དུ་སྦྱར་ནས། དེའི་དུས་སུ་འདས་པ་ཡིན་ན། འདས་པ་ཡིན་པས་མ་ཁྱབ་ཅེས་ཁས་བླང་སྟེ། དེའི་འགྲོས་ཀྱིས་གཞུང་དང་འགྲེལ་པའི་སྒྲ་ཟིན་གྱིས་འགགས་མ་ཐག་པ་ཡང༌། བདག་འབྲས་ཀྱི་དུས་སུ་འགགས་མ་ཐག་པ་ལ་སྦྱར་ནས། དོན་ལ་རྣམ་ཤེས་ད་ལྟར་ ༼༤༦༣༽ བ་རྣམས་རང་དུས་སུ་བདག་རྐྱེན་ཡིན་པར་བཤད་ན་ཡང༌། རིགས་པའི་གཞུང་གི་བབས་དང་འབྱོར་བས། གང་འཐད་མཁས་པ་དག་གི་དཔྱད་པར་བྱ་བའི་གནས་སོ། །ཡང་དབང་མངོན་སྔ་མ་འགགས་མ་ཐག་པ་དེ་རང་འབྲས་ཡིད་མངོན་གྱི་བདག་རྐྱེན་མ་ཡིན་པར་ཐལ། དེ་དེའི་རྒྱུ་མ་ཡིན་པའི་ཕྱིར་ཏེ། དེ་གཉིས་ལ་སྔ་ཕྱིའི་འབྲེལ་པ་མེད་པའི་ཕྱིར་ཏེ། དབང་མངོན་སྔ་མ་འགགས་མ་ཐག་པ་དང་རང་འབྲས་ཡིད་མངོན་དུས་མཉམ་པའི་ཕྱིར།

དབང་མངོན་སྔ་མ་འགགས་མ་ཐག་ཏུ་རང་འབྲས་ཡིད་མངོན་སྐྱེས་པའི་ཕྱིར་ཏེ། དབང་མངོན་སྔ་མ་དེ་དེའི་དངོས་རྒྱུ་ཡིན་པའི་ཕྱིར་ཏེ། དེ་དེའི་བདག་རྐྱེན་ཡིན་པའི་ཕྱིར། མ་གྲུབ་ན། དེར་ཐལ། དབང་མངོན་སྐད་ཅིག་མ་དང་པོ་དེ་རང་འབྲས་ཡིད་མངོན་སྐད་ཅིག་མ་དང་པོའི་བདག་རྐྱེན་ཡིན་པའི་ཕྱིར། ཞེས་པའི་རིགས་པ་འཕང་བྱུང་ན། བཤད་མ་ཐག་པ་ལྟར། འགགས་མ་ཐག་པའི་དོན། རང་འབྲས་ཡིད་མངོན་གྱི་དུས་སུ་སྦྱར་ན། ལན་འདེབས་དེ་ཀས་ཆོག་ལ། འོན་ཀྱང་འགྲེལ་པའི་སྒྲ་ཟིན་སྐྱོང་ན་རིགས་པ་དེ་ཚིག་ལ་འཁྲིས་པ་ཙམ་ལས་དོན་ལ་ཞུགས་པའི་རིགས་པ་མ་ཡིན་ཟེར་དགོས་ཤིང༌། དབང་མངོན་སྔ་མ་འགགས་མ་ཐག་ཏུ་རང་འབྲས་ ༼༤༦༤༽ ཡིད་མངོན་སྐྱེས་ཀྱང་དེ་གཉིས་དུས་མཉམ་དུ་འདོད་མི་དགོས་ཏེ། དཔེར་ན་བུམ་པའི་དངོས་རྒྱུ་འགགས་མ་ཐག་ཏུ་བུམ་པ་སྐྱེས་ཀྱང་དེ་གཉིས་དུས་མི་མཉམ་པའི་ཕྱིར་ཏེ། དེ་གཉིས་ད་ལྟར་བར་ཡང་དུས་མི་མཉམ། འདས་པར་ཡང་དུས་མི་མཉམ། མ་འོངས་པར་ཡང་མི་མཉམ་པའི་ཕྱིར། དང་པོ་གྲུབ་ཏེ། བུམ་པའི་དངོས་རྒྱུ་འགགས་མ་ཐག་པ་ནི་འདས་མ་ཐག་པ། བུམ་པ་སྐྱེས་པ་ནི་ད་ལྟར་བ་ཡིན་པའི་ཕྱིར། རྟགས་གཉིས་པ་འགྲེ། གསུམ་པ་སླ། རྩ་བའི་དོགས་པ་གཉིས་པའི་ལན་ནི། ཡིད་ཀྱི་རྣམ་པར་ཤེས་པ་སྔ་མས་ཡིད་ཀྱི་རྣམ་པར་ཤེས་པ་ཕྱི་མའི་རྟེན་བདག་རྐྱེན་བྱེད་པ་ཡོད་ཀྱི་ཡིད་མངོན་གྱི་བདག་རྐྱེན་བྱེད་པ་ནི་མེད་དེ། ཡིད་མངོན་གྱི་བདག་རྐྱེན་ཡིན་ན། གཟུགས་ཅན་སྒོ་ལྔ་གང་རུང་གི་རྣམ་པར་ཤེས་པ་ཡིན་དགོས་པའི་ཕྱིར་ཏེ། དེ་ཡིན་ན། དབང་པོའི་རྣམ་པར་ཤེས་པ་ཡིན་དགོས་པའི་ཕྱིར་ཏེ། སྔར་དྲངས་པའི་རྣམ་འགྲེལ་ངེས་ཀྱི་ལུང་དེའི་ཕྱིར་རོ། །ཀུན་མཁྱེན་བླ་མའི་སྡེ་བདུན་རབ་གསལ་དུ་ཡང་ཡིད་ཀྱི་རྣམ་པར་ཤེས་པའི་བདག་རྐྱེན་སྤྱིར་བསྟན་པ་དང༌། ཡིད་མངོན་བདག་རྐྱེན་བྱེ་བྲག་ཏུ་བཤད་པ་གཉིས་ཀྱི་ས་བཅད་མཛད་ནས། དངཔོ་ལ། རྣམ་ཤེས་ཚོགས་དྲུག་པོ་དེ་ཉིད་ཡིད་ ༼༤༦༥༽

ཀྱི་རྣམ་པར་ཤེས་པའི་བདག་རྐྱེན་དང༌། གཉིས་པ་ལ་དབང་ཤེས་རྒྱུད་ལྡན་དུ་འབྱུང་བའི་དབང་པོའི་རྣམ་པར་ཤེས་པ་ལྔ་ཡིད་མངོན་གྱི་ཐུན་མོང་མ་ཡིན་པའི་བདག་རྐྱེན་ཡིན་པར་གསུངས་སོ། །རྒྱུན་ལྡན་གྱི་ཚིག་གི་ནུས་པས་དབང་མངོན་སྐད་ཅིག་ཐ་མ་དང༌། དབང་མངོན་སྐད་ཅིག་མ་གཅིག་ཁོ་ན་སྐྱེ་བའི་གནས་སྐབས་ཀྱི་དབང་མངོན་རྣམས་ཡིད་མངོན་གྱི་བདག་རྐྱེན་མི་བྱེད་པར་བསྟན་ཏེ། དེ་རྣམས་ལ་རྒྱུ་ལྡན་མེད་པའི་ཕྱིར་རོ། །དེ་ལྟར་ན་ཡིད་མངོན་གྱི་བདག་རྐྱེན་དུ་གྱུར་པའི་དབང་མངོན་ཡིན་ན་རྒྱུན་བཅས་ཀྱི་དབང་མངོན་ཡིན་པས་ཁྱབ་པ་ཡིན་ནོ། །ཐུན་མོང་མ་ཡིན་བདག་རྐྱེན་ཡིད་དབང་ལས། །སྐྱེས་པའི་རྟོག་བྲལ་མ་འཁྲུལ་ཡིད་མངོན་གྱིས། །མཚན་ཉིད་རྐྱེན་གསུམ་ཁྱད་པར་གསུམ་ལྡན་གྱི། །ཡིད་ཤེས་ཡིད་ཀྱི་མངོན་སུམ་མཚན་གཞི་ཡིན། །བདག་རྐྱེན་མཚུངས་པ་དེ་མ་ཐག་རྐྱེན་དང༌། །གཅིག་པའི་ཞལ་གྱི་པདྨོ་མཐའ་ཡས་ཀྱང༌། །མ་ཕམ་གཡག་པས་རྐྱེན་གསུམ་སོ་སོ་རུ། །བཤད་འདི་རྩ་བ་མཁན་པོའི་དགོངས་པར་འགྲུབ། །མཚུངས་པ་དེ་མ་ཐག་པ་ཉེར་ལེན་དང༌། །བདག་རྐྱེན་ལྷན་ཅིག་བྱེད་པའི་རྐྱེན་ཡིན་པའི། །རྣམ་དཔྱོད་ཤར་ན་མུན་པའི་ཕྲང་ལས་གྲོལ། །གཞན་ ༼༤༦༦༽ དུ་ཡིད་མངོན་དབང་མངོན་རིགས་རྒྱུན་འགྱུར། །དབང་ཤེས་འགགས་མ་ཐག་པ་བདག་རྐྱེན་དུ། །གསུངས་པ་མཁས་རྣམས་རང་རང་འོལ་སྤྱི་ཡིས། །ལྡབ་ལྡིབ་ངག་གི་བཤད་པ་མཐའ་ཡས་མོད། །ཕལ་ཆེར་འཇམ་དབྱངས་དགྱེས་པའི་གཞུང་ལས་གོལ། །འདིར་ནི་ཐལ་འགྱུར་རིགས་ལམ་ཕྲེང་བ་ནས། །དོགས་པའི་མཐའ་བཀོད་དྭོགས་པའི་མཐའ་དཔྱད་སྟེ། །རྩ་བ་མཁན་པོའི་བཞེད་གཞུང་གསང་ལམ་ཞིག །ཕྱེ་འདིར་དཔྱོད་ལྡན་ཡོངས་ཀྱི་དགའ་སྟོན་ཡིན།། ༈ །།གཉིས་པ་རང་བཞིན་གཏན་ལ་དབབས་པ་ལ་གསུམ་སྟེ། སྐྱེ་བའི་ཚུལ། ཚད་མར་འགྱུར་བའི་འཐད་པ། སྐྱེ་བའི་གནས་སྐབས་ལ་སྤྱད་པའོ། །དང་པོ་ནི། གང་ཟག་གཅིག་གི་རྒྱུད་ལ་གཟུགས་འཛིན་དབང་མངོན་སོགས་ལྔ་ཅིག་ཅར་དུ་སྐྱེས་པ་ན་དེ་འགགས་རྗེས་སུ་ཡིད་མངོན་གཅིག་སྐྱེའམ་ལྔ་སྐྱེ།

གཅིག་སྐྱེ་ན་རྒྱུའི་ཁྱད་པར་ལས་འབྲས་བུའི་ཁྱད་པར་མི་སྐྱེད་པར་འགྱུར་ལ། ལྔ་སྐྱེས་ན་གང་ཟག་དེ་རྒྱུད་ཐ་དད་པ་དུ་མར་འགྱུར་རོ། །ཞེ་ན། གང་ཟག་དེའི་རྒྱུད་ལ་ཡིད་ཀྱི་མངོན་སུམ་ལྔའམ་དུ་མ་སྐྱེ་ཡང་རྒྱུད་དུ་མར་མི་འགྱུར་ཏེ། ཁ་ནང་ལྟས་ལ་རང་རིག་གཅིག་ཁོ་ན་ཡིན་པའི་ཕྱིར་ཏེ། ཡིད་མངོན་དུ་མ་སྐྱེས་ཀྱང་རང་རང་གི་སྟེང་གི་ངོ་བོ་གསལ་རིག་གི་ ༼༤༦༧༽ ཆ་དེ་རང་རིག་ལས་མ་འདས་པའི་ཕྱིར། དཔེར་ན་དབང་ཤེས་དུ་མ་ཅིག་ཅར་སྐྱེས་ཀྱང་རྒྱུད་དུ་མར་མི་འགྱུར་བ་བཞིན་ནོ། །འདིར་རང་རིག་གཅིག་ཅེས་པ་དང༌། འོག་ཏུ་རང་རིག་ཡིན་ཕྱིར་རྒྱུད་གཞན་མེད་ཅེས་པ་བརྗོད་དོན་གནད་གཅིག་ཅིང༌། སྙིང་པོ་ནི་ཁ་ནང་ལྟས་ལ་དུ་མ་ཡོད་ན་རྟེན་གྱི་གང་ཟག་རྒྱུད་དུ་མར་འགྱུར་ཡང༌། ནང་ལྟས་རང་རིག་ལས་མེད་པས་རྒྱུད་གཅིག་ཏུ་སྒྲུབ་པར་མཛད་པ་ཡིན་ནོ། །གཉིས་པ་ནི་ཡིད་ཀྱི་མངོན་སུམ་དེ་ཆོས་ཅན། ཚད་མ་ཡིན་ཏེ། དོན་དམ་བདེན་པ་ལ་འཁྲུལ་པ་མེད་པའི་རིག་པ་ཡིན་པའི་ཕྱིར། འོ་ན་ངེས་པ་རང་སྟོབས་ཀྱིས་འདྲེན་ནུས་སམ་ཞེ་ན། དེ་ཆོས་ཅན། ཚད་མ་ཡིན་ཡང་མཚན་ཉིད་བརྟག་པར་བཤད་པའི་གཞན་ངེས་ཚད་མ་བཞིན་དུ་ངེས་པ་རང་སྟོབས་ཀྱིས་འདྲེན་མི་ནུས་ཏེ། ཁྱོད་ལ་རྒྱུན་གཞན་མེད་པའི་ཕྱིར་རོ། །དེ་སྐད་དུ། འཁྲུལ་པ་མེད་ཕྱིར་ཚད་མ་ཡིན། །རྒྱུན་མེད་ཕྱིར་ན་ངེས་མི་ནུས། །ཞེས་གསུངས་སོ། །འདིའི་རང་འགྲེལ་ལས། རང་སྟོབས་ཀྱིས་ངེས་མ་ནུས་པས་ཚད་མའི་ཐ་སྙད་མ་ཐོབ་པ་ཡིན་ཏེ། དབང་ཤེས་ཀྱི་ཡུལ་རྡུལ་ཕྲ་རབ་ཡིན་ཡང་ཞེས་སོགས་གསུངས་པ་འདི་ལ་མཐའ་ཆོད་ཀྱི་བཤད་པ་དགོས་ཀྱང་མ་ཕམ་གཡག་པ་སོགས་ཀྱིས་གསལ་ ༼༤༦༨༽ ཀ་ཅང་མི་སྣང༌། ཀུན་མཁྱེན་བླ་མས་འཇིག་རྟེན་གྱི་ཐ་སྙད་དུ་ཚད་མ་ཡིན་ནོ་ཞེས་པའི་ཐ་སྙད་མི་བྱེད་པ་ལ་བཤད། བདག་ཅག་གི་སྟོན་པ་རྗེ་བཙུན་མུས་རབ་འབྱམས་པས་རང་སྟོབས་ཀྱིས་དྲངས་པའི་ངེས་ཤེས་ཀྱིས་ཀུན་ནས་བླངས་ཏེ་ཚད་མ་ཡིན་ནོ་ཞེས་པའི་ཐ་སྙད་མ་ཐོབ་པར་བཤད་ལ།

འདི་ནི་རྩ་བའི་དགོངས་པར་འབྱོར་སྟེ། སྔར་བཤད་པའི་གཞན་ལས་ངེས་བཞིན་དུ་རང་སྟོབས་ཀྱིས་ངེས་མི་ནུས་པས་ཞེས་སོགས་ཚིག་སྔ་ཕྱི་འབྲེལ་རྩིས་པས་ཀྱང་དེ་ལྟར་དུ་གསལ་བའི་ཕྱིར། ཐ་སྙད་ལ་ཡང་ངེས་པ་བློའི་ཐ་སྙད་དང༌། རྗོད་པ་སྒྲའི་ཐ་སྙད་གཉིས་ལས། འདིའི་ཐ་སྙད་ངེས་པ་བློར་གསལ་བས་འཇིག་རྟེན་གྱི་ཐ་སྙད་དུ་ཞེས་གསུངས་པ་ནི་ཅུང་ཟད་སྤོམ་པར་སེམས་སོ། །གལ་ཏེ་དབང་མངོན་ལ་རྒྱུན་ཡོད་པས་རང་ལས་ངེས་ནུས་པ་དང༌། ཡིད་མངོན་ལ་རྒྱུན་མེད་པས་རང་ལས་ངེས་མི་ནུས་པ་ལ་རྒྱུ་མཚན་ཅི་ཡོད་ཅེ་ན། དབང་མངོན་གྱི་བདག་རྐྱེན་དབང་པོ་གཟུགས་ཅན་སྔ་མ་ལས་དབང་པོ་གཟུགས་ཅན་ཕྱི་མ་སྐྱེ་བ་དེས་ན་དབང་མངོན་གྱི་རིགས་འདྲ་སྐྱེ་བ་བར་མ་ཆད་པའི་རྒྱུན་བཅས་ཡིན་ལ། རྒྱུ་མཚན་དེའི་ཕྱིར་ན་སོ་སོ་སྐྱེ་བོས་མཚམས་སྦྱོར་ནུས་པས་རང་ལས་ངེས་ནུས་ལ། ཡིད་མངོན་གྱི་བདག་ ༼༤༦༩༽ རྐྱེན་ཡིད་དབང་ནི་དབང་ཤེས་སྔ་མ་འགགས་མ་ཐག་པ་ཙམ་ལ་བཞེད་པས། འགགས་མ་ཐག་པའི་ཡིད་དབང་ལས་འགགས་མ་ཐག་པའི་ཡིད་དབང་གཞན་མི་སྐྱེ་བ་དེའི་ཕྱིར་རྒྱུན་མེད་པས་སོ་སོ་སྐྱེ་བོས་མཚམས་སྦྱོར་མ་ནུས་ཤིང་རང་ལས་ངེས་མ་ནུས་པ་ཡིན་ནོ། །དེ་སྐད་དུ། དབང་པོ་གཟུགས་ཅན་ལས་དབང་སྐྱེ། །ཞེས་སོགས་གསུངས་སོ། །འདིར་ཀུན་མཁྱེན་གཡག་པས་རང་གི་སྔ་ལོགས་སུ་འགགས་མ་ཐག་པའི་དབང་མངོན་དེ་ཁོ་ན་ཉིད་ཡིད་དབང་ཡིན་པའི་ཕྱིར། ཞེས་གསུངས་པ་ནི། སྔ་ལོགས་སུ་འགགས་མ་ཐག་པའི་གཏན་ཚིགས་མ་གྲུབ་ཏེ། ཡིད་མངོན་སྐད་ཅིག་དང་པོའི་སྔ་ལོགས་སུ་དབང་མངོན་སྐད་ཅིག་མ་དང་པོ་དེ་ད་ལྟར་བ་ཡིན་པའི་ཕྱིར། དངོས་འབྲས་ཀྱི་སྔ་ལོགས་སུ་དངོས་རྒྱུ་ད་ལྟར་བ་དང༌། དངོས་འབྲས་སྐྱེས་པ་ན་དངོས་རྒྱུ་འགགས་པ་ནི། རིགས་པ་སྨྲ་བ་ཀུན་གྱི་ཁས་ལེན་རིགས་པའི་ཕྱིར། པཎ་ཆེན་རིན་པོ་ཆེས། ཡིད་མངོན་དང་དུས་མཉམ་པའི་ཡིད་དབང་སྲིད་པ་མ་ཡིན་ཏེ། དེ་ཡིན་ན་ད་ལྟར་བ་ཡིན་པས་ཁྱབ། ཡིད་དབང་ཡིན་ན་འདས་པ་ཡིན་པས་ཁྱབ་པའི་ཕྱིར།

ཞེས་བཀོད་པ་ཡང་མི་འཐད་དེ། འོ་ན་ཡིད་མངོན་སྐད་ཅིག་མ་དང་པོ་དང་དུས་མཉམ་པའི་དབང་ 

༼༤༧༠༽ མངོན་སྔ་མ་འགགས་མ་ཐག་པ་ཡོད་དམ་མེད། ཡོད་ན་ཡིད་མངོན་དང་དུས་མཉམ་པའི་དབང་མངོན་ཅིའི་ཕྱིར་མེད། མེད་ན་ཡིད་མངོན་སྐད་ཅིག་མ་དང་པོ་སྐྱེས་མ་ཐག་པའི་དུས་དེར་དབང་མངོན་སྐད་ཅིག་མ་དང་པོ་འགགས་མ་ཐག་པ་མ་ཡིན་པར་འགྱུར་ལ། དེ་ལ་འདོད་ན། དབང་མངོན་སྐད་ཅིག་མ་གཉིས་པ་སྐྱེས་མ་ཐག་པའི་དུས་དེར་ཡང་དབང་མངོན་སྐད་ཅིག་མ་དང་པོ་འགགས་མ་ཐག་པ་མ་ཡིན་པར་འགྱུར། དེ་ཡང་འདོད་ན། དབང་མངོན་སྐད་ཅིག་མ་དང་པོ་འགགས་མ་ཐག་པའི་དུས་མི་སྙེད་པར་འགྱུར་རོ། །རྟགས་བཀོད་དེ་ཡང་འགལ་ཏེ། ཡིད་དབང་ལ་འདས་པས་ཁྱབ་ན། དངོས་པོ་དང་ཤེས་པ་ལ་ད་ལྟར་བས་མ་ཁྱབ་པར་འགྱུར་ལ། དེ་ལྟར་ན་ཡིད་མངོན་ལ་ཡང་ད་ལྟར་བས་མ་ཁྱབ་པར་ཁས་ལེན་དགོས་ཏེ། ཡིད་མངོན་འདས་པ་ཡོད་པའི་ཕྱིར་ཏེ། ཡིད་ཀྱི་རྣམ་ཤེས་འདས་པ་ཡོད་པའི་ཕྱིར་ཏེ། དྲུག་པོ་འདས་མ་ཐག་པ་ཞེས་པའི་འདས་པ་དེ་འདས་པ་མཚན་ཉིད་པར་ཞལ་གྱི་བཞེས་པའི་ཕྱིར་ཏེ། ཡིད་དབང་ཡིན་ན་འདས་པ་ཡིན་པས་ཁྱབ་པ་ལ་ཐུགས་བརྩེ་གཏད་མཚམས་ཞིག་འདུག་པའི་ཕྱིར། དེ་ལ་སོགས་པ་མཁས་པ་དག་གིས་ཚིགས་བཅད་འདི་འཆད་ཚུལ་མཐའ་ཡས་ཤིང་ཞལ་ཕོད་དང་བཅས་པ་དང༌། ༼༤༧༡༽ ཁ་ཅིག་དབང་མངོན་ལས་ནི་དབང་མངོན་སྐྱེ། ཡིད་མངོན་ལས་ནི་ཡིད་མངོན་མིན། །ཞེས་པའི་གཞུང་བཅོས་བ་དང༌། འགའ་ཞིག་གཞུང་འདི་ཡིག་སྒྲོས་གཞན་འཆུགས་པ་ཡིན་གྱིས། ཆོས་རྗེའི་དགོངས་པ་མ་ཡིན་པར་གསལ་ལོ། །ཞེས་དང༌། ཕལ་ཆེར་གཞུང་ཚིག་ཟིན་ལ་བཅོས་མི་བྱེད་ཀྱང༌། དོན་གྱིས་དེ་ལྟར་དུ་འདོད་པ་སོགས་ཇི་སྙེད་གཅིག་བྱུང་ཞིང༌། ཡིད་དབང་ལས་ཡིད་དབང་མི་སྐྱེ་བར་བཤད་པ་དང༌། དབང་མངོན་ལས་དབང་མངོན་སྐྱེ་བ་གཉིས་འགལ་ལོ་སྙམ་དུ་སེམས་པ་ཡང་དེང་སང་ཡང་མང་དུ་སྣང་མོད། དེ་ནི་འགྲེལ་པ་ལ་གཞིག་པ་འཆུགས་པ་ཡིན་ཏེ། ཡིད་དབང་ལས་ནི་ཡིད་དབང་མིན། །ཞེས་པའི་འགྲེལ་པར། ཡིད་ཀྱི་དབང་པོ་ནི་དབང་ཤེས་སྔ་མ་འགགས་མ་ཐག་པ་ཙམ་ཡིན་པས། ཡིད་ཀྱི་དབང་པོ་གཞན་ལས་གཞན་མི་སྐྱེ་བས་ཞེས་གསུངས་ཤིང༌།

དེའི་དོན་ཡང་ཚིག་སྔ་ཕྱིའི་འབྲེལ་གྱི་ནུས་པས། དབང་ཤེས་སྔ་མ་འགགས་མ་ཐག་པ་ལས་དབང་ཤེས་སྔ་མ་འགགས་མ་ཐག་པ་གཞན་མི་སྐྱེ་བར་བསྟན་གྱིས། སྤྱིར་ཡིད་དབང་སྔ་མ་ལས་ཡིད་དབང་ཕྱི་མ་མི་སྐྱེ་བར་མ་བསྟན་པའི་ཕྱིར། སྐྱེས་བུ་དམ་པ་གློ་བོ་མཁན་ཆེན་ཡང་འདི་ལྟར་དུ་བཞེད་དོ། །གསུམ་པ་སྐྱེ་ ༼༤༧༢༽ བའི་གནས་སྐབས་ལ་དཔྱད་པ་ལ། དགག་བཞག་གཉིས་ལས། དངཔོ་ནི། རྒྱན་མཛད་པ་དང་པོར་དབང་མངོན་སྐད་ཅིག་མ་གཅིག་སྐྱེ་དེ་ནས་ཡིད་མངོན་སྐད་ཅིག་མ་གཅིག དེའི་རྗེས་སུ་ཡང་དབང་མངོན་དང་ཡིད་མངོན་སྤེལ་མར་སྐྱེ་བས། དབང་ཡིད་གྲངས་མཉམ་ཞིང༌། མགོ་དབང་མངོན་གྱིས་འཛིན་ལ། འཇུག་ཡིད་མངོན་གྱིས་སྡུད་དོ། །ཞེས་བཞེད་ལ། སློབ་དཔོན་ཆོས་མཆོག་དབང་མངོན་ཇི་ཙམ་སྐྱེ་བའི་རྒྱུན་རྫོགས་པའི་མཇུག་ཏུ་ཡིད་མངོན་སྐད་ཅིག་མ་གཅིག་སྐྱེ་བ་ཡིན་གྱི། དབང་མངོན་དང་དུས་མཉམ་དུ་མ་ཡིན་ཏེ། མིག་གཟུགས་ལ་འཇུག་པའི་གནས་སྐབས་ཀྱི་གཟུགས་གསལ་བར་སྣང་བའི་ཤེས་པ་ཐམས་ཅད་མིག་ཤེས་ཡིན་པའི་ཕྱིར། ཞེས་བཞེད་དོ། །དེ་ལ་རྒྱན་གྱི་བཞེད་པ་གྲངས་མཉམ་སྤེལ་མར་སྐྱེ་བ་མི་འཐད་དེ། སྤེལ་མར་སྐྱེ་བས་རྒྱུན་མེད་པར་མཚུངས་པ་ལ། དབང་མངོན་གྱིས་རང་སྟོབས་ཀྱིས་ངེས་པ་འདྲེན་ནུས་ལ། ཡིད་མངོན་གྱིས་སྟོབས་ཀྱིས་ངེས་པ་འདྲེན་མི་ནུས་པ་མི་འཐད་པའི་ཕྱིར། མ་ཕམ་གཡག་པས་སྤེལ་མར་སྐྱེ་བ་འདི་རྒྱན་ན་བཀོད་པ་མི་སྣང་གསུང་ལ། དོན་ལ་འགྲེལ་པར་མི་སྣང་ཡང་ཁ་ཆེ་པཎ་ཆེན་སོགས་རྒྱ་གར་མཁས་པའི་ཞལ་རྒྱུན་ལས། རྒྱན་གྱི་ ༼༤༧༣༽ བཞེད་པར་བྱུང་བ་དེ་འདིར་བཀོད་པ་ཡིན་པས་སྐྱོན་མེད་དོ། །ཆོས་མཆོག་གི་བཞེད་པ་དབང་མངོན་གྱི་རྒྱུན་མཐར་ཡིད་མངོན་སྐྱེ་བ་དེ་ཡང་མི་འཐད་དེ། དབང་མངོན་སྐད་ཅིག་མ་དང་པོའི་དུས་སུ་ཡིད་མངོན་གྱི་རྒྱུ་རྐྱེན་ཚོགས་ཀྱང་ཡིད་མངོན་མི་སྐྱེ་བ་ལ་ཕྱིས་དབང་མངོན་རྫོགས་རྗེས་སུ་ཡིད་མངོན་སྐྱེ་བ་ལ་འབྲེལ་མེད་པའི་ཕྱིར་རོ། །དེ་སྐད་དུ།

སྤེལ་མ་དང་ནི་རྒྱུན་གྱི་མཐའ། །གཉིས་ཀ་ལ་ཡང་གནོད་བྱེད་ཡོད། །ཅེས་གསུངས་སོ། །རྒྱུན་མཐར་སྐྱེ་བའི་གནོད་བྱེད་ཀྱི་ཐད་དུ་འགྲེལ་པར། རྒྱུ་མཚན་ཁྱད་པར་མེད་པ་ལ་སྔར་མི་སྐྱེ་བར་ཕྱིས་སྐྱེ་བ་མི་འཐད་པའི་ཕྱིར་རོ། །ཞེས་དང༌། གཡག་ཊིཀ་ཏུ་ཡང་དེ་ཁོ་ནར་བཤད་ལ། པཎ་ཆེན་གྱིས་རྒྱུ་རྐྱེན་ཁྱད་པར་མེད་པ་ལ་ཞེས་སྦྱར། རྗེ་བཙུན་མུས་རབ་འབྱམས་པས། དབང་མངོན་དང་པོ་དང་ཐ་མའི་དུས་ན་ཡིད་མངོན་གྱི་རྐྱེན་གསུམ་ཚོགས་པ་སྲིད་པ་ལ་ཁྱད་པར་མེད་པའི་ཕྱིར་ཞེས་བཀོད་པ་མཛད། དེ་ལ་འགྲེལ་པའི་སྒྲ་ཟིན་གྱི་རྒྱུན་དང༌། པཎ་ཆེན་སོགས་ཀྱི་རྒྱུ་རྐྱེན་སྦྱར་བ་དོན་འདྲ་བ་ཙམ་དུ་སྣང༌། འོན་ཀྱང་རྒྱུ་རྐྱེན་དེ་ཤེས་བྱེད་དུ་གསལ་བས་སྒྲ་ཟིན་ལ་ནུས་འདོན་ཞིག་དགོས་སམ་སྙམ་མོ། །མུས་ཆེན་གྱི་དེའང་དབང་མངོན་ཐ་མའི་དུས་ན་ཡིད་ ༼༤༧༤༽ མངོན་གྱི་རྐྱེན་གསུམ་ཚོགས་པ་རང་ལུགས་ལ་མི་འདོད་ཀྱང༌། ཕྱོགས་སྔ་མས་འདོད་པས་ན། དེའི་ཁས་བླངས་རྟགས་བཀོད་མཛད་པ་ཡིན་པར་གོ་དགོས་སོ། །གཉིས་པ་རང་ལུགས་ནི། སྔོན་འཛིན་དབང་མངོན་སྐད་ཅིག་མ་གཅིག་ཟླ་མེད་དུ་སྐྱེ། དེས་ཉེར་ལེན་གྱི་རྒྱུ་དང༌། དབང་པོ་གཟུགས་ཅན་སྐད་ཅིག་མ་གཉིས་པས་ལྷན་ཅིག་བྱེད་རྐྱེན་བྱས་ནས་རང་དང་རིགས་འདྲ་བའི་དབང་མངོན་སྐད་ཅིག་གཉིས་པ་བསྐྱེད། དེ་དང་དུས་མཉམ་པར་དབང་མངོན་སྐད་ཅིག་མ་དང་པོས་ལྷན་ཅིག་བྱེད་རྐྱེན་བྱས་པ་ལ་བརྟེན་ནས། དབང་མངོན་སྐད་ཅིག་གཉིས་པ་དང་རྫས་ཐ་དད་པའི་ཡིད་མངོན་སྐད་ཅིག་མ་དང་པོ་བསྐྱེད་པས། ཁ་ཕྱིར་ལྟས་ལ་དོན་རིག་མངོན་སུམ་གཉིས་དང༌། ཁ་ནང་ལྟས་ལ་དེ་གཉིས་ཉམས་སུ་མྱོང་བའི་རང་རིག་མངོན་སུམ་སྟེ། མངོན་སུམ་ལེའུར་བཤད་པའི་མངོན་སུམ་དངཔོ་གསུམ་དུས་གཅིག་ཏུ་སྐྱེས་པ་འདི་ལ་མངོན་སུམ་འགྲོས་གསུམ་པ་ཞེས་བྱའོ། །དེ་ལྟར་དབང་ཡིད་ཀྱི་མངོན་སུམ་ཇི་སྙེད་སྐྱེས་ཀྱང་རྒྱུད་དུ་མར་འགྱུར་བའི་སྐྱོན་ལས་གྲོལ་སྟེ།

ནང་ལྟས་ལ་རང་རིག་རིགས་གཅིག་སྐྱེ་བའི་ཕྱིར་ཏེ། དབང་ཡིད་ཀྱི་མངོན་སུམ་ཀུན་གྱི། རང་གི་ངོ་ ༼༤༧༥༽ བོ་མྱོང་བ་གསལ་རིག་ཏུ་སྐྱེས་པ་ལས་མ་འདས་ཤིང༌། རང་རང་གི་སྟེང་གི་ངོ་བོ་མྱོང་བ་གསལ་རིགས་ཀྱི་ཆ་དེ་རང་རིག་མངོན་སུམ་ཡིན་པའི་ཕྱིར་དང༌། གང་ཟག་གི་རྒྱུད་ཀྱང་མྱོང་བ་གསལ་རིག་ཙམ་དེ་ལ་འཇོག་པའི་ཕྱིར། དེ་སྐད་དུ། དེས་ན་དབང་པོ་དབང་ཤེས་ཀྱི། །རྒྱུ་ཡིན་ཡིད་ཀྱི་རྐྱེན་དུ་འགྱུར། །རང་རིག་ཡིན་པར་རྒྱུད་གཞན་མེད། །དེས་ན་མངོན་སུམ་འགྲོས་གསུམ་པ། །ཞེས་དང༌། འགྲེལ་པར། དབང་ཤེས་ཀྱི་སྐད་ཅིག་དང་པོས་ཉེར་ལེན་གྱི་རྒྱུ་བྱས་ནས་དེ་དང་རིགས་འདྲ་བའི་དབང་ཤེས་ཀྱི་སྐད་ཅིག་གཉིས་པ་བསྐྱེད་ལ། དེ་དང་དུས་མཉམ་པར་ཡིད་ཤེས་ཀྱི་ལྷན་ཅིག་བྱེད་པའི་རྐྱེན་བྱས་ནས་ལོགས་ཞིག་ཏུ་ཡིད་ཀྱི་མངོན་སུམ་གྱི་སྐད་ཅིག་དང་པོ་བསྐྱེད་དོ། །ཁ་ཕྱི་ལྟ་ལ་དོན་རིག་མངོན་སུམ་གཉིས་སྐྱེ་བ་ན་ཁ་ནང་ལྟས་རང་རིག་མངོན་སུམ་གཅིག་སྐྱེའོ། །དེ་ལྟར་ན་མངོན་སུམ་ཇི་སྙེད་སྐྱེས་ཀྱང་རང་རིག་གིས་བསྡུས་པས་རྒྱུད་དུ་མར་འགྱུར་བའི་སྐྱོན་ལས་གྲོལ་ཞིང༌། སྤེལ་མར་མི་སྐྱེ་བར་ལོགས་ཤིག་ཏུ་སྐྱེ་ལ། དེ་གཉིས་རྒྱུན་ཡོད་མེད་ཀྱིས་ངེས་མ་ངེས་སྲིད་པས། རྒྱན་མཛད་པ་ལ་བརྗོད་པའི་སྐྱོན་མེད་ལ། གྲངས་མཉམ་པར་སྐྱེ་བས། ༼༤༧༦༽ ཆོས་མཆོག་ལ་བརྗོད་པའི་སྐྱོན་ལས་གྲོལ་བ་འདི་ནི། ཤང་ཀར་ནན་ཏའི་དགོངས་པ་ཁོ་བའི་མཁན་པོ་ལས་བསྙེད་པ་འདི་ཁོ་ན་འཐད་པར་མཐོང་ངོ༌། །ཞེས་གསུངས་སོ། །དེ་ལྟར་ན་དབང་མངོན་སྐད་ཅིག་མ་གཉིས་པ་སོགས་ཀྱི་འགྲོས་གསུམ་པ་དེ་ནས་བརྩམས་ཏེ། དབང་མངོན་སྐད་ཅིག་མ་གསུམ་པ་དང༌། ཡིད་མངོན་སྐད་ཅིག་མ་གཉིས་པ་དང༌། དེ་གཉིས་ཉམས་སུ་མྱོང་བའི་རང་རིག་མངོན་སུམ་དང་དུས་མཉམ་དུ་སྐྱེ་བ་སོགས། ཇི་སྲིད་དབང་མངོན་གྱི་རྒྱུན་མ་རྫོགས་ཀྱི་བར་དུ་འགྲོས་གསུམ་གསུམ་དུ་རྩི་བ་ཡིན་ནོ། །དེས་ན་ཡིད་མངོན་ཡིན་ན།

རང་དང་དུས་མཉམ་པའི་དབང་མངོན་ངེས་པར་ཡོད་པས་ཁྱབ་ཅིང༌། དེའི་གནད་ཀྱིས་དབང་མངོན་གྱི་ཟླ་མེད་པར་ཡིད་མངོན་སྐྱེ་བ་མི་སྲིད་ལ། ཡིད་མངོན་གྱི་ཟླ་མེད་པར་དབང་མངོན་སྐྱེ་བ་ནི་ཡོད་དེ། དབང་མངོན་སྐད་ཅིག་དང་པོའི་དུས་ན་ཡིད་མངོན་མ་སྐྱེས་པའི་ཕྱིར་དང༌། སྐྱེས་བུའི་མིག་སྐྱོན་མེད་པས་མར་མེ་རྒྱུན་འགག་ཁ་མ་ལ་གསར་དུ་ལྟ་བའི་གནས་སྐབས་སུ་དབང་མངོན་སྐད་ཅིག་མ་གཅིག་ཁོ་ན་སྐྱེ་བ་ཡིན་པའི་ཕྱིར། འདིར་ཀུན་མཁྱེན་གཡག་པས་ཡང་ན་ཁ་ཕྱིར་ལྟས་དབང་མངོན་དང་ཡིད་མངོན་གཉིས་རྫས་ཐ་དད་ཡིན་པས། དེ་ ༼༤༧༧༽ གཉིས་ཀྱི་རང་རིག་གཉིས་ཀྱང་རྫས་ཐ་དད་ཡིན་པའི་ཕྱིར། ཕྱི་ལྟས་དོན་རིག་གཉིས་སྐྱེ་བ་ལྟར་ནང་ལྟས་རང་རིག་གཉིས་སྐྱེ་བས་འགྲོས་བཞི། ཡང་ན་ཕྱི་ལྟའི་འགྲོས་གཅིག་དང༌། ནང་ལྟའི་འགྲོས་གཅིག་སྟེ་འགྲོས་གཉིས་པར་འགྱུར་རོ། །ཞེས་དང༌། ཉ་དབོན་ཆེན་པོས་ཀྱང༌། ཚུལ་དེ་བཞིན་དུ་བཀོད་ནས་འགྲོས་གསུམ་གྱི་ཐ་སྙད་མི་འཐད་པར་བཞེད། ལྷོ་པ་ཀུན་མཁྱེན་ནི། རང་རིག་ཏུ་རྫས་གཅིག་པས་འགྲོས་གསུམ་ཡིན་གྱིས། རིགས་གཅིག་པས་ནི་མ་ཡིན་ཏེ། འགྲོས་བཞིའམ་གཉིས་སུ་ཐལ་བས་སོ། །ཞེས་གསུངས་སོ། །དེ་ལ་དབང་མངོན་སྐད་ཅིག་མ་གཉིས་པ་དང༌། ཡིད་མངོན་སྐད་ཅིག་མ་དང་པོ་གཉིས་རྫས་ཐ་དད་ཅིང༌། ཉམས་སུ་མྱོང་བའི་རང་རིག་གཉིས་ཀ་རྫས་ཐ་དད་ཡིན་མོད། འོན་ཀྱང་འགྲོས་བཞིར་མི་འགྱུར་ཏེ། རྫས་ཀྱི་སྒོ་ནས་འགྲོས་རྩི་བ་མ་ཡིན་པས་སོ། །ཡང་དབང་ཡིད་གཉིས་དོན་རིག་ཏུ་རིགས་གཅིག་ཅིང༌། རང་རིག་གཉིས་ཀྱང་རང་རིག་ཏུ་རིགས་གཅིག་མོད། འོན་ཀྱང་དོན་རིག་དང་རང་རིག་གི་འགྲོས་གཉིས་སུ་བསྡུ་དགོས་པར་མི་འགྱུར་ཏེ། དོན་རིག་ཏུ་རིགས་གཅིག་ཀྱང་རིགས་གཅིག་པར་མི་འགྱུར་ ༼༤༧༨༽ བས་སོ། །འོ་ན་ཅི་ཞེ་ན། ཚུར་མཐོང་གི་རྒྱུད་ལ་མངོན་སུམ་བཞིའི་ནང་ཚན་གྱི་མངོན་སུམ་དང་པོ་གསུམ་དུས་གཅིག་ཏུ་སྐྱེས་པ་ལ་མངོན་སུམ་འགྲོས་གསུམ་པ་ཞེས་བྱ་སྟེ།

རང་འགྲེལ་ལས། དེས་ན་ཕྱིའི་ཡུལ་གཉིས་ལ་མངོན་སུམ་གཉིས་ཀྱི་འགྲོ་ཚུལ་དང༌། ནང་གི་བསྡུས་པ་ལ་རང་རིག་གི་འགྲོ་ཚུལ་འདི་ནི་མངོན་སུམ་འགྲོས་གསུམ་པ་ལ་ཞེས་གསུངས་པའི་ཕྱིར། འདིར་ཕྱིའི་ཡུལ་གཉིས་ལ་ཞེས་དབང་ཡིད་ཀྱི་ཡུལ་གཉིས་སོ་སོར་འབྱེད་མི་རིགས་པར་ཐལ། མངོན་སུམ་འགྲོས་གསུམ་པའི་དབང་མངོན་དང་ཡིད་མངོན་གཉིས་ཡུལ་གཅིག་ལ་དམིགས་པའི་ཕྱིར་ཞེ་ན། དོན་ལ་ཡུལ་ཐ་དད་པ་གཉིས་ཡོད་པ་མ་ཡིན་ཀྱང་འབྲས་བུའི་ལྡོག་པ་ཐ་ད་ནས་ཡུལ་གཉིས་སུ་བཏགས་པ་ཙམ་ཡིན་ཏེ། དངོས་པོ་སྐད་ཅིག་མ་གཉིས་པ་ལྟ་བུ་གཅིག་དབང་མངོན་དང་ཡིད་མངོན་གྱི་གཟུང་ཡུལ་སོ་སོར་ཡིན་པ་བཞིན་ནོ། །རང་རིག་ཏུ་རྫས་གཅིག་པས་འགྲོས་གསུམ་ཡིན་གྱི་རིགས་གཅིག་པས་ནི་མ་ཡིན་ཏེ། ཞེས་སོགས། ལྷོ་པ་ཀུན་མཁྱེན་གྱི་གསུང་དེ་ལ་ཡང་དཔྱད་དུ་ཡོད་དེ། རང་རིག་ཏུ་རྫས་གཅིག་པས་ཞེས་པ་དེ་ཅི་དོན་རིག་གཉིས་པོ་དེ་རང་མྱོང་རང་རིག་མངོན་སུམ་དང་རྫས་ ༼༤༧༩༽ གཅིག་པ་མ་གཏོགས། མྱོང་བྱ་ཕན་ཚུན་རྫས་ཐ་དད་པ་ཡིན་ཏེ། མྱོང་བྱའི་དབང་ཡིད་རྫས་ཐ་དད་ཡིན་པའི་ཕྱིར། རིགས་གཅིག་པས་ཡིན་ན་འགྲོས་གཉིས་སུ་ཐལ་གསུང་བ་ཡང༌། རང་རིག་ཏུ་རིགས་གཅིག་པས་གཅིག་གོ་ཆོད་ལ། དོན་རིག་ཏུ་རིགས་གཅིག་པས་གཅིག་གོ་མི་ཆོད་པའི་གནད་མ་དགོངས་པ་སྟེ། དབང་ཡིད་གཉིས་པོ་དོན་རིག་ཏུ་རིགས་གཅིག་ཀྱང་སྤྱིར་རིགས་ཐ་དད་ཡིན་པའི་ཕྱིར་ཏེ། མངོན་སུམ་ལ་བཞིར་དབྱེ་བ་འདི་མངོན་སུམ་གྱི་རིགས་ཀྱི་དབྱེ་བ་ཐ་དད་པ་ཡིན་པའི་ཕྱིར་ཏེ། དེ་མངོན་སུམ་གྱི་གྲངས་ངེས་ཀྱི་དབྱེ་བ་ཡིན་པའི་ཕྱིར། ཁྱབ་ཏེ། གྲངས་ཀྱི་དབྱེ་བསྡུ་ཇི་སྙེད་པ། །རིགས་ཀྱི་དབྱེ་བས་བྱས་པ་ཡིན། །ཞེས་གསུངས་པའི་ཕྱིར། གཏན་ཚིགས་གྲུབ་ཏེ། མངོན་སུམ་གྱི་གྲངས་ངེས་པ་ནི་མདོ་སྡེའི་པའི་ལུགས་ལ། ཞེས་སོགས་གསུངས་པའི་ཕྱིར། ཡང་དབང་མངོན་ལས་ཡིད་མངོན་སྐྱེ་བ་ཡིན་ཀྱང༌། ཡིད་མངོན་དབང་མངོན་གྱི་རིགས་རྒྱུན་ཁས་མི་ལེན་པའི་གནད་ཀྱིས་ཀྱང་དེ་གཉིས་རིགས་ཐ་དད་པར་གྲུབ་བོ། །གལ་ཏེ་དབང་མངོན་སྔ་མ་ཡིད་མངོན་གྱི་ཉེར་ལེན་གྱི་རྒྱུར་འདོད་པ་དག་ལ་ནི།

ཡིད་མངོན་ཡང་དབང་མངོན་གྱི་རིགས་རྒྱུན་དུ་འགྱུར་ཏེ། ༼༤༨༠༽ དེ་གཉིས་ཉེར་ལེན་གྱི་རྒྱུ་འབྲས་སུ་གྲུབ་པའི་ཕྱིར། ཁྱབ་སྟེ། ཉེར་ལེན་གྱི་རྒྱུ་འབྲས་ཕལ་ཆེར་ལ་རིགས་མཐུན་པ་ཞིག་དགོས་པའི་ཕྱིར། རང་རིག་ཡིན་ཕྱིར་ཞེས་པ་ལ་པཎ་ཆེན་རིན་པོ་ཆེས། གཟུང་དོན་གཅིག་འཇལ་བྱེད་དུ་ཤེས་པ་རྫས་གཞན་གཉིས་ཡང་རྒྱུད་གཞན་དུ་འགྱུར་བ་མེད་དེ། གཉིས་པོ་ནང་ལྟས་རང་རིག་གཅིག་གིས་བསྡུས་པའི་ཕྱིར། ཞེས་བཀོད་པ་ལ་ཡང་དཔྱད་དུ་ཡོད་དེ། འོ་ན་རང་རིག་ཡིན་ཕྱིར་ཞེས་པའི་རང་རིག་ཡིན་ན་དོན་རིག་ཡིན་དགོས་པར་ཐལ་ལོ། །དེའི་རང་རིག་དེ་ཁ་ཕྱིར་ལྟའི་དོན་རིག་གཉིས་པོ་ལ་ངོས་གཟུང་བའི་ཕྱིར། རྟགས་ཁས། འདོད་ན། དེས་ན་མངོན་སུམ་འགྲོས་གསུམ་པ་ཞེས་པའི་དངོས་བསྟན་གྱི་རང་རིག་ཡིན་ན་ཡང་དོན་རིག་ཡིན་དགོས་པར་ཐལ། འདོད་པའི་ཕྱིར། འདོད་ན། མངོན་སུམ་འགྲོས་གསུམ་ཀ་དོན་རིག་གི་འགྲོས་སུ་འགྱུར་བ་ཧ་ཅང་ཐལ་ལོ། །གཞུང་གི་དོན་ནི། གང་ཟག་གཅིག་གི་རྒྱུད་ལ་ཁ་ཕྱིར་ལྟས་ལ་དབང་ཡིད་ཀྱི་མངོན་སུམ་རིགས་ཐ་དད་པ་གཉིས་སྐྱེ་ཡང་རྒྱུད་དུ་མར་མི་འགྱུར་ཏེ། ཁ་ནང་ལྟས་ལ་རང་རིག་སྐྱེ་བ་ན་རང་རིག་རིགས་གཅིག་སྐྱེ་བའི་ཕྱིར་ཞེས་པའོ། །དེ་སྐད་དུ། གོང་དུ་ཡང་དབང་ཤེས་བཞིན་དུ་རང་རིག་གཅིག ཞེས་དང༌། རང་རིག་ཡིན་ཕྱིར་ཞེས་པར་འགྲེལ་པར་ཡང་ཁ་ཕྱི་ལྟས་ལ་དོན་རིག་ ༼༤༨༡༽ མངོན་སུམ་གཉིས་སྐྱེ་བ་ན། ཁ་ནང་ལྟས་ལ་རང་རིག་མངོན་སུམ་གཅིག་སྐྱེའོ། །ཞེས་དང༌། ཁ་ནང་ལྟ་རང་རིག་གཅིག་ཡིན་པའི་ཕྱིར། ཞེས་གསུངས་སོ། །རང་རིག་གཅིག་ལ་ཁ་ནང་ལྟས་རང་རིག་གི་རྒྱུན་གཅིག་ལས་མེད་པའི་ཕྱིར། ཞེས་བཤད་པའང་སྣང་མོད། སྐབས་ཐོབ་རིགས་གཅིག་པ་ལ་བྱའི། རྒྱུན་གཅིག་པ་ནི་འདིར་མི་འབྲེལ་ལོ། །དབང་ཡིད་མྱོང་བྱེད་ཀྱི་རང་རིག་གཉིས་རྫས་ཐ་དད་ཀྱང་མྱོང་བྱ་དབང་ཡིད་ལྟར་རིགས་ཐ་དད་མ་ཡིན་ཏེ། རང་རིག་གི་ནང་སེལ་གྱི་དབྱེ་བ་ཙམ་ཡིན་པའི་ཕྱིར།

གཡག་ཊིག་ལས། དབང་མངོན་སྐད་ཅིག་དང་པོ་དང༌། ཉེར་ལེན་ཡིད་བྱེད་སྔ་མ་དང༌། དམིགས་རྐྱེན་དོན་ཚོགས་ན་དབང་མངོན་སྐད་ཅིག་གཉིས་པ་དང༌། དུས་མཉམ་དུ་སྐྱེ། དབང་མངོན་སྐད་ཅིག་གཉིས་པའམ། ཐ་མར་རྐྱེན་གསུམ་ཚོགས་ན་གསུམ་པར་རམ་རྒྱུན་མཐར་སྐྱེའོ། །དེ་བཞིན་མ་གཏོགས་པ་མཐའ་གཅིག་ཏུ་ཁས་བླང་ན་རང་ལའང་ཉེས་པ་མཚུངས་སྲིད་པས་བློ་གྲོས་ཅན་རྣམས་དཔྱོད་མཛོད། ཞེས་འགྲོས་གསུམ་དུ་སྐྱེ་བ་མཐའ་གཅིག་ཏུ་ཞལ་གྱིས་བཞེས་པའི་ངེས་པ་མེད་པར་མཛད་མོད། འོ་ན་དབང་མངོན་སྐད་ཅིག་མ་ཇི་ཙམ་སྐྱེ་བའི་དབང་མངོན་སྐད་ཅིག་མ་ཐ་མའི་དུས་སུ་ ༼༤༨༢༽ དབང་མངོན་ཕྱི་མ་དང་ཡིད་མངོན་གྱི་རྒྱུ་རྐྱེན་མ་ཚང་མོད། གཞན་དབང་མངོན་སྐད་ཅིག་མ་རྣམས་སྐད་ཅིག་གང་གི་དུས་སུ་ཡིད་མངོན་གྱི་རྐྱེན་གང་མ་ཚང་ཞུ་བར་བྱ་སྟེ། དགའ་ལྡན་ནས་བཀའ་སྩལ་དགོས་སོ། །སྐད་ཅིག་ཐ་མའི་དུས་མ་གཏོགས་སྐད་ཅིག་གཞན་རྣམས་སུ་ཡིད་མངོན་གྱི་རྐྱེན་མ་ཚང་བ་མེད་དེ། དབང་མངོན་སྐད་ཅིག་དེ་དང་དེ་ནི་དབང་མངོན་ཕྱི་མ་དང་དུས་མཉམ་པའི་ཡིད་མངོན་དེ་དང་དེའི་བདག་རྐྱེན་དང༌། དབང་མངོན་ཕྱི་མ་དེ་དང་དེའི་དམིགས་རྐྱེན་གང་ཡིན་པ་དེ། དབང་མངོན་ཕྱི་མ་དང་དུས་མཉམ་པའི་ཡིད་མངོན་དེ་དང་དེའི་དམིགས་རྐྱེན་དང༌། དབང་མངོན་སྔ་མའི་སྟེང་གི་རང་གི་ངོ་བོ་གསལ་ཙམ་རིག་ཙམ་དེ་དབང་མངོན་ཕྱི་མ་དང་དུས་མཉམ་པའི་ཡིད་མངོན་དེ་དང་དེའི་མཚུངས་པ་དེ་མ་ཐག་རྐྱེན་ཡིན་པའི་ཕྱིར། མདོར་ན་དབང་མངོན་སྐད་ཅིག་གཉིས་པར་འགྲོས་གསུམ་ཚང་ན་ཇི་ཙམ་སྐྱེ་བའི་སྐད་ཅིག་ཐ་མ་ཚུན་ཆད་དུ་འགྲོས་གསུམ་ངེས་པར་ཚང་དགོས་པ་ཡིན་ནོ། །དབང་མངོན་སྐད་ཅིག་ཐ་མའི་རྗེས་ཐོགས་སུ་ཡིད་མངོན་མི་སྐྱེ་ཏེ། དེའི་དུས་ཡིད་མངོན་གྱི་དམིགས་རྐྱེན་ཕྱི་དོན་མ་ཚང་བས་སོ། །དམིགས་རྐྱེན་ཡུལ་གྱི་སྒོ་ནས་འགྲོ་ལྔར་འགྱུར་ཏེ། རྐྱེན་གསུམ་ཚན་པ་ལྔ་ཅིག་ཅར་དུ་ཚོགས་པ་ལས་གཟུགས་འཛིན་དང་སྒྲ་འཛིན་

༼༤༨༣༽ སོགས་ཀྱི་དབང་མངོན་སྐད་ཅིག་མ་གཉིས་པ་ལྔ་དང༌། ཡིད་མངོན་སྐད་ཅིག་མ་དང་པོ་ལྔ་སྟེ་བཅུ་གཅིག་ཅར་དུ་སྐྱེ་བ་དབང་པོ་ཀུན་ཚང་སྐྱོན་མེད་པ་དག་ལ་མང་བར་ཡོད་ཀྱང༌། གཟུགས་འཛིན་དབང་མངོན་སྐད་ཅིག་མ་གཉིས་པ་དང༌། གཟུགས་འཛིན་ཡིད་མངོན་སྐད་ཅིག་མ་དང་པོ་དམིགས་རྐྱེན་གྱི་སྒོ་ནས་གཟུགས་འཛིན་མངོན་སུམ་དུ་འཇོག་ཅིང་སྒྲ་འཛིན་སོགས་ལ་ཡང་དེ་བཞིན་དུ་རིགས་འགྲེ་བས་སོ། །ཡུལ་གྱི་སྒོ་ནས་ཕྱེ་བའི་འགྲོས་འདི་ལ་དོན་རིག་ཁོ་ན་ལས་རང་རིག་གི་འགྲོས་མེད་དེ། ཚུར་མཐོང་གི་རྒྱུད་ཀྱི་རང་རིག་མངོན་སུམ་གྱི་ཡུལ་དུ་འགྱུར་པའི་གཟུགས་སོགས་དོན་ལྔ་མེད་པའི་ཕྱིར། ཡུལ་གྱི་འགྲོས་ལྔའི་སྟེང་དུ་དབང་ཡིད་ཀྱི་དེ་མ་ཐག་རྐྱེན་གྱི་སྒོ་ནས་ཕྱེ་བའི་འགྲོས་བསྣན་ན་བདུན་དུ་འགྱུར་ཏེ། དེ་མ་ཐག་རྐྱེན་གྱི་སྒོ་ནས་དབང་མངོན་སྐད་ཅིག་གཉིས་པ་སོགས་རིགས་རྒྱུན་སྔ་མ་ལས་ཕྱི་མ་སྐྱེས་པ་ཡིན་པས་རང་ངེས་མངོན་སུམ་དང༌། ཡིད་མངོན་ཐམས་ཅད་ལ་རང་གི་མཚུངས་པ་དེ་མ་ཐག་རྐྱེན་དུ་གྱུར་པའི་ཡིད་མངོན་མེད་པས། རྒྱུན་མེད་པའི་ཕྱིར་ན་གཞན་ངེས་མངོན་སུམ་དུ་འགྱུར་བའི་ཕྱིར་རོ། །དེ་སྐད་དུ། རང་འགྲེལ་ལས། ཡུལ་གྱི་འགྲོས་དཔྱད་ན་རང་རིག་ལ་ཡུལ་གཞན་མེད་ ༼༤༨༤༽ པས་འགྲོས་ལྔར་འགྱུར་ལ། དབང་པོ་དང་ཡིད་གཉིས་ཀྱི་ཡིད་ལ་བྱེད་པ་སྔ་མ་བསྣན་ན་འགྲོས་བདུན་པར་འགྱུར་རོ། །ཞེས་དང༌། ཀུན་མཁྱེན་བླ་མའི་སྡེ་བདུན་རབ་གསལ་ལས། དེའི་ཚེ་ཡིད་བྱེད་ཀྱི་འགྲོས་བསྣན་ན་བདུན་དུ་འགྱུར་ཏེ། ཡིད་བྱེད་ཀྱི་སྒོ་ནས་རང་ངེས་གཞན་ངེས་གཉིས་སུ་ངེས་པའི་ཕྱིར་རོ། །ཞེས་གསུངས་སོ། །རང་རིག་གི་ཡུལ་གཞན་མེད་པས་ཞེས་པའི་འགྲེལ་པའི་ཚིག་འདིས། རང་རིག་མངོན་སུམ་ལ་རང་དང་རྫས་གཅིག་པའི་ཡུལ་ཡོད་པར་དོན་གྱིས་བསྟན་པ་ཡིན་ཏེ། གཞན་དུ་ན་རང་རིག་ལ་ཡུལ་གཞན་མེད་པས་ཞེས་སྨོས་པ་ལ་དགོས་པ་མེད་པར་འགྱུར་བས་སོ། །ཡུལ་གྱི་འགྲོས་འདི་ལ་ལྷོ་པ་ཀུན་མཁྱེན་གྱིས་འབྲས་བུའི་སྒོ་ནས་རྒྱུའི་སྟེང་དུ་མིང་བཏགས་པ་ཡིན་གྱི།

ཡུལ་རང་གི་འགྲོས་དཔྱད་དུ་མེད་དེ། ཡུལ་ཐུན་མོང་བ་གཅིག་ཉིད་འཛིན་པའི་ཕྱིར་དང༌། ཡིད་ལ་བྱེད་པའི་འགྲོས་ཀྱང་དེ་དང་འདྲ་སྟེ། ཡིད་བྱེད་གཅིག་ལས་སྐྱེས་པའི་ཕྱིར་རོ། །ཞེས་གསུངས་པ་ནི་འགྲེལ་པའི་སྒྲ་ཟིན་འདོར་འདོད་ཡིན་ཀྱང་དོན་གྱི་གནད་མ་དགོངས་པ་སྟེ། དབང་མངོན་སྐད་ཅིག་གཉིས་པ་ཕན་ཆད་དུ་དབང་ཡིད་གཉིས་ཡུལ་ཐུན་མོང་བ་གཅིག་ཉིད་འཛིན་པས་དམིགས་རྐྱེན་གྱི་སྒོ་ནས་དབང་ཡིད་སོ་སོར་མ་ཕྱེ་བར། གཟུགས་ ༼༤༨༥༽ འཛིན་མངོན་སུམ་སོགས་ཀྱི་འགྲོས་ལྔར་ཕྱེ་བ་ཡིན་པ་དང༌། དབང་མངོན་སྐད་ཅིག་མ་གཉིས་པ་རང་གི་ཡིད་བྱེད་སྔ་མ་དབང་མངོན་སྐད་ཅིག་མ་དང་པོ་དང༌། ཡིད་མངོན་སྐད་ཅིག་དང་པོ་ནི། དབང་མངོན་སྐད་ཅིག་དང་པོའི་སྟེང་གི་མྱོང་བ་གསལ་རིག་དེ་ཡིད་བྱེད་ཡིན་པས། ཡིད་བྱེད་སྔ་མ་དེ་ལས་སྐྱེས་པས་ན་དབང་མངོན་དང་ཡིད་མངོན་གྱི་ཡིད་བྱེད་ཀྱི་འགྲོས་སོ་སོར་འབྱུང་རིགས་པས་སོ། །དེ་བས་ན་དབང་པོ་དང་ཡིད་གཉིས་ཀྱི་ཡིད་ལ་བྱེད་པ་སྔ་མ་བསྣན་ན་ཞེས་པའི་དོན་ཡིད་བྱེད་སྔ་མའི་སྒོ་ནས་ཕྱེ་བའི་མངོན་སུམ་གྱི་འགྲོས་བསྣན་ཡིན་གྱིས། ཡིད་བྱེད་སྔ་མ་དེ་དང་དེ་ཉིད་བསྣན་པར་བྱ་བ་མ་ཡིན་ཏེ། དཔེར་ན་ཡུལ་གྱི་འགྲོས་བཞིན་ནོ། །པཎ་ཆེན་གྱིས་དབང་ཡིད་ཀྱི་མངོན་སུམ་གཉིས་པོའི་ཡིད་བྱེད་སྔ་མ་རེ་རེ་བསྣན་པར་གསུངས་ཀྱང་མི་འཐད་དེ། འདིའི་འགྲོས་ཀྱི་མངོན་སུམ་རྣམས་ནི་དུས་མཉམ་པ་ཞིག་དགོས་ཤིང༌། ཡིད་བྱེད་སྔ་མ་རྣམས་ནི་འདིར་བསྟན་འགྲོས་རྩི་བའི་སྐབས་ཀྱི་མངོན་སུམ་རྣམས་ཀྱི་སྔ་རོལ་དུ་བྱུང་བར་གསལ་བའི་ཕྱིར་རོ། །དབང་མངོན་སྐད་ཅིག་མ་གཉིས་པའི་ཉེར་ལེན་ཡིད་བྱེད་སྔ་མ་ནི་དབང་མངོན་སྐད་ཅིག་དང་པོ་ཉིད་ཡིན་པས། དང་པོ་དེ་རྒྱུན་བཅས་སུ་གྲུབ། དང་པོའི་ཉེར་ལེན་ཡིད་བྱེད་སྔ་མ་ནི་ ༼༤༨༦༽ རྟོག་པ་ཡིད་བྱེད་ཀྱི་བློ་སྔ་མའམ་རྒྱུ་འབྲས་རིགས་མཐུན་པ་བྱེད་ན་རང་གི་བདག་རྐྱེན་དབང་པོ་གཟུགས་ཅན་པ་དང་དུས་མཉམ་པའི་དབང་ཤེས་གཞན་ཞིག་ལ་འཇོག་དགོས་པ་ཡིན་ཏེ།

དཔེར་ན་གཟུགས་འཛིན་དབང་མངོན་སྐད་ཅིག་མ་དང་པོའི་བདག་རྐྱེན་དབང་པོ་གཟུགས་ཅན་པ་དང་དུས་མཉམ་པའི་སྒྲ་འཛིན་དབང་ཤེས་ཀྱིས་གཟུགས་འཛིན་དབང་མངོན་སྐད་ཅིག་མ་དང་པོའི་མཚུངས་པ་དེ་མ་ཐག་རྐྱེན་བྱེད་པ་ལྟ་བུའོ། །དེ་བཞིན་དུ་སྒྲ་འཛིན་དབང་མངོན་སྐད་ཅིག་མ་དང་པོ་ལ་ཡང་རང་གི་བདག་རྐྱེན་དང་དུས་མཉམ་པའི་སྒྲ་འཛིན་དབང་མངོན་མེད་ཀྱང་གཟུགས་འཛིན་དབང་མངོན་སོགས་ཡོད་སྲིད་པས་དེ་སྒྲ་འཛིན་དབང་མངོན་སྐད་ཅིག་དང་པོའི་ཉེར་ལེན་ནམ། མཚུངས་པ་དེ་མ་ཐག་རྐྱེན་བྱེད་པ་ཡིན་ནོ། །གཟུགས་མེད་ནས་འདོད་གཟུགས་གང་རུང་དུ་སྐྱེས་མ་ཐག་པ་ལྟ་བུ་དབང་ཤེས་འགགས་ནས་ཡུན་རིང་སོང་བའི་དབང་ཤེས་སྐད་ཅིག་མ་དང་པོའི་ཉེར་ལེན་ལ་དབང་ཤེས་སྔ་མ་དེ་མ་ཐག་པ་མེད་ཀྱང་སྔར་གཟུགས་མེད་དུ་ཁ་མའི་སྐབས་ཀྱི་དབང་ཤེས་ཐ་མ་དེ་འདོད་གཟུགས་གང་རུང་དུ་སྐྱེ་མ་ཐག་པའི་དབང་ཤེས་སྐད་ཅིག་དང་པོའི་ཉེར་ལེན་དུ་ཁས་ལེན་དགོས་ཏེ། དབང་ཤེས་ཐ་མ་དེས་གཟུགས་ ༼༤༨༧༽ མེད་ཁམས་ཀྱི་གནས་སྐབས་སུ་དབང་ཤེས་ཀྱི་བག་ཆགས་བཞག་པའི་སྒོ་ནས་སླར་འདོད་གཟུགས་གང་རུང་དུ་སྐྱེས་མ་ཐག་པ་ན། དབང་ཤེས་སྐད་ཅིག་མ་དང་པོ་གསལ་བཏབ་པའི་ཚུལ་གྱིས་བསྐྱེད་པའི་ཕྱིར་དང༌། ཉེར་ལེན་ལ་དངོས་རྒྱུས་མ་ཁྱབ་པ་དམིགས་གསལ་ལ་འབྱུང་བའི་ཕྱིར་རོ། །གསུམ་པ་རྩོད་པ་སྤོང་བ་ནི། རྣ་བ་མ་ཕུག་པ་ན་རེ། ཡིད་མངོན་གྱིས་རང་གི་བདག་རྐྱེན་དབང་མངོན་གྱིས་བཟུང་ཟིན་པའི་གཟུང་ཡུལ་སྔ་མ་འཛིན་ནམ། དེས་མ་བཟུང་བའི་གཟུང་ཡུལ་འཛིན། དང་པོ་ལྟར་ན། དཔྱད་ཤེས་སུ་འགྱུར་ཏེ། རང་རྒྱུ་དབང་ཤེས་སྔ་མས་བཟུང་ཟིན་པའི་ཡུལ་ལ་བསྣན་ནས་འཛིན་པའི་བློ་ཡིན་པའི་ཕྱིར། གཉིས་པ་ལྟར་ན། ལོང་བས་གཟུགས་མཐོང་བ་དང༌། འོན་པས་སྒྲ་ཐོས་པ་སོགས་སུ་འགྱུར་ཏེ། གཟུགས་འཛིན་ཡིད་མངོན་དང་དེའི་རྒྱུ་གཟུགས་འཛིན་དབང་མངོན་གཉིས་ལྟ་བྱའི་གཟུང་ཡུལ་མི་གཅིག་ན་ལོང་བའི་རྒྱུད་ལ་གཟུགས་གསལ་བར་སྣང་བའི་ཡིད་མངོན་འབྱུང་རིགས་པའི་ཕྱིར་ཞེས་རྩོད་པར་བྱེད་དོ། །ལན་ནི་དཔྱད་ཤེས་སུ་མི་འགྱུར་ཏེ།

དབང་ཤེས་སྔ་མའི་གཟུང་ཡུལ་མི་འཛིན་པར་དེའི་གཟུང་ཡུལ་གྱི་རིགས་འདྲ་དེ་མ་ཐག་པ་གཞན་འཛིན་པའི་ཕྱིར། དེ་ལྟ་ནའང་ལོང་བས་གཟུགས་མཐོང་བ་ ༼༤༨༨༽ སོགས་འགྱུར་བའི་སྐྱོན་མེད་དེ། ཡིད་མངོན་སྐྱེ་བ་རང་གི་སྔ་རོལ་དེ་མ་ཐག་པའི་དབང་མངོན་ལ་ངེས་པར་ལྟོས་དགོས་པའི་ཕྱིར། དེ་སྐད་དུ། རྣམ་འགྲེལ་ལས། དེ་ཕྱིར་དབང་པོའི་རྣམ་པར་ཤེས། །ཞེས་པ་ནས། དེ་ཕྱིར་ལོང་བས་མཐོང་བ་མིན། །ཞེས་པའི་བར་དང༌། འདིར་ཡང༌། ཡུལ་གཞན་འཛིན་དང་དབང་པོ་ལ། །ལྟོས་ཕྱིར་འདི་ལ་སྐྱོན་གཉིས་མེད། །ཅེས་གསུངས་སོ། །ལོང་བའི་རྒྱུད་ལ་གཟུགས་འཛིན་ཡིད་མངོན་མེད་པ་འདིས་མཚོན་ནས། བདག་རྐྱེན་མིག་དབང་གི་བྱེད་པ་ཉམས་པ་ཐམས་ཅད་ལ་གཟུགས་འཛིན་ཡིད་མངོན་མེད་པར་བསྟན་པས་གཟུགས་འཛིན་ཡིད་མངོན་ཟླ་མེད་དུ་སྐྱེ་བ་མི་སྲིད་སྟེ། ཡིད་མངོན་སྐྱེ་བ་ཐམས་ཅད་དབང་མངོན་སྔ་མ་དེ་མ་ཐག་པ་ལ་ལྟོས་ཤིང༌། དབང་མངོན་ནི་བདག་རྐྱེན་དབང་པོ་གཟུགས་ཅན་པའི་བྱེད་པ་མ་ཉམས་པ་ལ་རག་ལས་པའི་ཕྱིར་རོ། །དུས་གཅིག་ཡིད་མངོན་དུ་མ་སྐྱེ་ན་ཡང༌། ནང་ལྟ་རང་རིག་རིགས་གཅིག་སྐྱེ་བའི་ཕྱིར། །རྒྱུད་གཞན་དུ་མར་འགྱུར་བའི་སྐྱོན་ལས་གྲོལ། །འཁྲུལ་མེད་ཕྱིར་ན་ཚད་མ་ཉིད་དུ་གྲུབ། །འོན་ཀྱང་གཞན་ངེས་ཡིན་ཕྱིར་ངེས་ཤེས་ཀྱིས། །ཐ་སྙད་སྒོ་ནས་ཚད་མར་ཐ་སྙད་མེད། །བདག་རྐྱེན་དབང་པོ་གཟུགས་ཅན་སྔ་མ་ལས། །གཟུགས་ཅན་ ༼༤༨༩༽ ཕྱི་མ་སྐྱེ་བས་བདག་འབྲས་ཀྱིས། །དབང་ཤེས་རྒྱུན་བཅས་བདག་རྐྱེན་ཡིད་དབང་ལས། །ཡིད་དབང་མི་སྐྱེ་ཡིད་མངོན་རྒྱུན་མེད་གྲུབ། །འདི་ལ་མཁས་པ་སོ་སོའི་བཞེད་པའི་སྲོལ། །ཉི་ཟེར་རྡུལ་བཞིན་གྲངས་དང་མུ་མེད་ཀྱང༌། །བློ་གསལ་མགུ་བ་བསྐྱེད་པའི་ལེགས་བཤད་གཏམ། །ཨུ་དུམ་ཝ་རའི་ཚལ་བཞིན་ཆེས་དཀོན་ནོ། །དབང་ཡིད་སྤེལ་མར་སྐྱེ་དང་དབང་མངོན་རྒྱུན། །རྒྱུན་མཐར་ཡིད་མངོན་ཐང་གཅིག་སྐྱེ་བ་ནི། །རིམ་བཞིན་རྒྱན་དང་ཆོས་མཆོག་བཞེད་པར་བསྟན། །རང་ལུགས་དང་པོར་དབང་མངོན་ཟླ་མེད་སྐྱེ། །དེ་ནས་དབང་མངོན་སྐད་ཅིག་གཉིས་པ་དང༌། །ཡིད་མངོན་སྐད་ཅིག་དང་པོ་རྫས་ཐ་དད། །མཉམ་སྐྱེ་མྱོང་བྱེད་རང་རིག་རིགས་གཅིག་ཕྱིར། །རིགས་ཀྱི་སྒོ་ནས་མངོན་སུམ་འགྲོས་གསུམ་བཞེད། །དབང་མངོན་ཡིད་མངོན་རིགས་ནི་ཐ་དད་དུ། །འབྱེད་པའི་བློ་གྲོས་འཇུག་སྒོ་མ་ཕྱེ་བར། །འགྲོས་གསུམ་ཐ་སྙད་འདི་ལ་ཉ་དབོན་དང༌། །མ་ཕམ་གཡག་སོགས་རྩོད་པའི་ང་རོ་བྲེལ། །ཡུལ་གྱི་སྒོ་ནས་རང་རིག་གཏང་སྙོམས་སུ། །བཞག་སྟེ་ཡུལ་ལྔ་འཛིན་བྱེད་མངོན་སུམ་ལྔ། །དུས་གཅིག་བསྐྱེད་པ་ཡུལ་གྱི་འགྲོས་ལྔ་ཡིན། །དེ་སྟེང་དེ་མ་ཐག་རྐྱེན་འགྲོས་བསྣན་པས། །བདུན་དུ་འགྱུར་ཏེ་

༼༤༩༠༽ དེ་མ་ཐག་རྐྱེན་ལས། །དབང་མངོན་རང་ངེས་ཡིད་མངོན་གཞན་ངེས་ཕྱིར། །ཁ་ཅིག་ཡིད་བྱེད་སྔ་མ་འགྲོས་ཉིད་དོ། །འདོད་ཀྱང་ཡིད་བྱེད་འགྲོས་དང་ཡིད་བྱེད་ཀྱི། །ཁྱད་པར་མ་ཕྱེ་ཡུལ་ལའང་མི་མཚུངས་སམ། །འགྲོས་ནི་དུས་མཉམ་དགོས་པས་སྔ་ཕྱིའང་མིན། །ཡིད་མངོན་དཔྱད་ཤེས་འགྱུར་རམ་ལོང་བས་ཀྱང༌། །གཟུགས་མཐོང་ཐལ་བས་ཡིད་མངོན་འགོག་བརྩོན་ཀྱང༌། །ཡུལ་གཞན་འཛིན་དང་དབང་ཤེས་ལ་ལྟོས་ཕྱིར། །སྐྱོན་གཉིས་གྲོལ་བའི་ལེགས་བྱས་སུ་ཡིས་ཁེགས། །ཡིད་མངོན་བསྟན་ཟིན་ཏོ།། ༈ །།གསུམ་པ་རང་རིག་མངོན་སུམ་ནི། ཚད་མ་མདོར། ཆགས་ལ་སོགས། རང་རིག་རྟོག་པ་མེད་པ་ཅན། །ཞེས་པའི་དོན་གཏན་ལ་དབབ་པ་ལ་གསུམ་སྟེ། མཚན་ཉིད། རང་རིག་གི་དོན་ལ་རྩོད་པ་སྤངས་པའོ། །དང་པོ་ནི། ཀུན་མཁྱེན་ཆེན་པོས། རང་གི་ངོ་བོ་མྱོང་བྱེད་ཀྱི་འཛིན་རྣམ། རང་རིག་མངོན་སུམ་གྱི་མཚན་ཉིད་དུ་བཤད། ཡང་ན་རང་འགྲེལ་ལས། རང་རིག་མངོན་སུམ་གྱི་མཚན་ཉིད་ན། ཤེས་པ་རང་གི་ངོ་བོ་ལ་མ་འཁྲུལ་བའོ། །ཞེས་གསུངས་པའི་དོན་ནི། རང་གི་མྱོང་བྱར་གྱུར་པའི་ཤེས་པ་དེའི་ངོ་བོ་འཇུག་ཡུལ་དུ་བྱས་ནས་རྟོགས་པ་ལ་མ་འཁྲུལ་བའི་རིག་པ་དེ་རང་རིག་མངོན་སུམ་གྱི་ ༼༤༩༡༽ མཚན་ཉིད་ཡིན་ཏེ། རྩ་བར་ཡང༌། རང་གི་ངོ་བོ་རིག་པ་ནི། མངོན་སུམ་ཡིན་པར་མཁས་རྣམས་བཞེད། །ཅེས་གསུངས་པའི་ཕྱིར་དང༌། མངོན་སུམ་ལ་བཞིར་དབྱེ་བ་ཡུལ་གྱི་སྒོ་ནས་ཡིན་ཞིང༌། རང་རིག་མངོན་སུམ་ནི་འཇུག་ཡུལ་གྱི་སྒོ་ནས་ཡིན་ཞིང༌། རང་རིག་མངོན་སུམ་གྱི་འཇུག་ཡུལ་གྱི་གཙོ་བོ་ནི་ཤེས་པ་ཡིན་པའི་ཕྱིར། པཎ་ཆེན་གྱིས། འཇུག་ཡུལ་དོན་རང་མཚན་ལ་མ་ལྟོས་པར་ཤེས་པ་རང་གི་ངོ་བོ་ལ་རྟོག་བྲལ་མ་འཁྲུལ་བའི་རིག་པ་ནི་རང་རིག་མངོན་སུམ་གྱི་མཚན་ཉིད་ཡིན་པར་མཁས་པ་རྣམས་བཞེད་དོ། །ཞེས་བཤད་པ་ནི་ཁྱབ་ཆེས་ཏེ། འོ་ན་ཆོས་ཉིད་བདག་མེད་པའི་དོན་ལ་མཉམ་པར་བཞག་པའི་ཐེག་ཆེན་སློབ་པ་འཕགས་པའི་རྒྱུད་ཀྱི་རྣལ་འབྱོར་མངོན་སུམ་ཆོས་ཅན།

མཚོན་བྱ་དེར་ཐལ། མཚན་ཉིད་དེའི་ཕྱིར། མ་གྲུབ་ན། དེར་ཐལ། རང་གི་འཇུག་ཡུལ་གྱི་གཙོ་བོ་ཆོས་ཉིད་མངོན་སུམ་དུ་རྟོགས་པའི་ཚད་མ་ཡིན་པའི་ཕྱིར་ཏེ། ཐེག་ཆེན་འཕགས་པའི་རྒྱུད་ཀྱི་མཉམ་བཞག་ཡེ་ཤེས་ཡིན་པའི་ཕྱིར། གཉིས་པ་མ་གྲུབ་ན་དེར་ཐལ། རང་གི་ངོ་བོ་ལ་མངོན་སུམ་ཡིན་པའི་ཕྱིར་ཏེ། ཤེས་པ་ཡིན་པའི་ཕྱིར། ཁྱབ་ཏེ། རྣམ་འགྲེལ་ལས། རང་གི་ངོ་བོ་སྒྲ་དོན་མིན། །དེ་ཕྱིར་དེ་ལ་ཀུན་མངོན་སུམ། །ཞེས་གསུངས་ ༼༤༩༢༽ པའི་ཕྱིར། རྩ་བར་འདོད་ན། རང་རིག་མ་ཡིན་པར་ཐལ། རྣལ་འབྱོར་མངོན་སུམ་ཡིན་པའི་ཕྱིར། ཁྱབ་ཏེ། མངོན་སུམ་ལ་བཞིར་དབྱེ་བ་གྲངས་ངེས་ཀྱི་དབྱེ་བ་ཡིན་པ་གང་ཞིག གྲངས་ངེས་ཀྱི་དབྱེ་བ་རྣམས་ཕན་ཚུན་ཐ་དད་གཞི་མཐུན་མི་སྲིད་པའི་འགལ་བ་ཡིན་པའི་ཕྱིར། འོ་ན་འཕགས་རྒྱུད་ཀྱི་སོ་སོ་རང་རིག་པའི་ཡེ་ཤེས་ཆོས་ཅན། རང་རིག་མ་ཡིན་པར་ཐལ། རྣལ་འབྱོར་མངོན་སུམ་ཡིན་པའི་ཕྱིར་ཞེ་ན། འདོད་ལན་བྱ་སྟེ། རང་རིག་པའི་ཡེ་ཤེས་དང་རང་རིག་པའི་མངོན་སུམ་ཡིན་ན། རང་རིག་མངོན་སུམ་ཡིན་པས་མ་ཁྱབ་པའི་ཕྱིར་ཏེ། དོན་རིག་པའི་མངོན་སུམ་ཡིན་ན། དོན་རིག་མངོན་སུམ་ཡིན་པས་མ་ཁྱབ་པའི་ཕྱིར་ཏེ། གསུམ་ཀ་ལ་རྣམ་མཁྱེན་གྱིས་མ་ངེས་པའི་ཕྱིར་རོ། །དེ་བཞིན་དུ་འཕགས་རྒྱུད་ལ་ཡོད་པའི་གཟུགས་འཛིན་གཉིས་མེད་ཀྱི་མྱོང་བ་རང་རིག་རང་གསལ་ལ་ཡང་རྣལ་འབྱོར་མངོན་སུམ་ཡིན་པའི་ཆ་ནི། རང་རིག་གི་མིང་བྱུང་བ་ཙམ་གྱིས་རང་རིག་ཏུ་འགྱུར་བའི་ངེས་པ་མེད་པའི་ཕྱིར། གཞན་དུ་ན་ལམ་བསྒོམ་པ་ལས་བྱུང་བའི་རྟོགས་པ་ཁྱད་པར་ཅན་ཐམས་ཅད་རང་རིག་ཏུ་ཐལ་བའི་སྐྱོན་ཡོད་དོ། །ཤེས་པ་ཐམས་ཅད་རང་གི་ངོ་བོ་ལ་རང་རིག་མངོན་སུམ་དུ་འཇོག་པའི་རང་གི་ངོ་བོའི་དོན་ལ། རང་ ༼༤༩༣༽ གི་ངོ་བོ་བཟུང་རྣམ་དང་རང་གི་ངོ་བོ་འཛིན་རྣམ་གཉིས་ལས། གཟུང་རྣམ་ལ་རང་རིག་ཡིན་པ་ནི་གཉིས་སྣང་ཅན་གྱི་ཤེས་པ་ཐམས་ཅད་ཡིན་ཏེ། གཉིས་སྣང་ཅན་གྱི་ཤེས་པ་ཡིན་ན།

རང་གི་གཟུང་རྣམ་དེ་རང་གི་དངོས་ཀྱི་རིག་བྱར་བྱེད་པས་ཡང་ཁྱབ་ཅིང༌། རང་གི་གཟུང་རྣམ་དེ་ལ་མངོན་གྱུར་ཡིན་པས་ཡང་ཁྱབ་པའི་ཕྱིར། རང་གི་ངོ་བོ་འཛིན་རྣམ་ལ་རང་རིག་མངོན་སུམ་ཡིན་པ་ནི། ཤེས་པ་ཐམས་ཅད་ཡིན་ཏེ། ཤེས་པ་ཐམས་ཅད་རང་གི་འཛིན་རྣམ་རིག་བྱར་བྱེད་ཅིང༌། དེ་ལ་མངོན་གྱུར་ཡང་ཡིན་པའི་ཕྱིར་རོ། །མ་ཕམ་གཡག་པས་རང་གི་ངོ་བོ་མྱོང་བར་སྐྱེས་པའི་ཆ་རང་རིག་མངོན་སུམ་གྱི་མཚན་ཉིད་རང་རིག་དང༌། རང་རིག་མངོན་སུམ་དང༌། རང་རིག་མངོན་སུམ་ཚད་མ་གསུམ་ལ་ཁྱད་པར་མེད། རང་རིག་པ་ཞེས་པ། རིག་བྱ་རིག་བྱེད་གཉིས་སུ་ཕྱེ་བའི་རང་རིག་པ་མ་ཡིན་གྱིས། བེམ་པོ་ལས་བཟློག་ནས་རིག་པར་སྐྱེས་ཙམ་དེ་ཉིད་ཡིན་པས་རང་རིག་གི་ཡུལ་མེད། གལ་ཏེ་ཡོད་ན། སྒྲོན་མེ་སྒྲོན་མེ་དང་གསལ་བྱ་གསལ་བྱེད་ཡིན་པར་ཐལ། རང་རིག་དེ་རང་རིག་དང་རིག་བྱ་རིག་བྱེད་ཡིན་པའི་ཕྱིར། དེ་ལྟ་ན་ཡང༌། རྣམ་འགྲེལ་ལས། དེ་ཕྱིར་གཅིག་ལ་ཚུལ་གཉིས་ཡོད། །ཅེས་སོགས་ཡུལ་ཤེས་པ་དང༌། བློ་ཤེས་ ༼༤༩༤༽ པའི་ཚུལ་གཉིས་གསུང་པ་དང༌། གཟུང་རྣམ་གཞལ་བྱ་དང་འཛིན་རྣམ་ཚད་མ་རང་རིག་འབྲས་བུར་གསུངས་པ་རྣམས་བཟུང་འཛིན་རིག་གསུམ་ཐ་དད་དུ་སྣང་བའི་བློ་འཁྲུལ་པའི་ངོར་དང༌། སེལ་ངོར་ཡིན་པས་རང་རིག་ལ་ཡུལ་ཡོད་པར་བཤད་པ་རྣམས་སེལ་ངོར་དགོངས་པ་ཡིན། ཡང་བློ་བདག་རྣམ་པར་དབྱེར་མེད་ཀྱང་ཞེས་སོགས་གཟུང་འཛིན་རིག་གསུམ་ཐ་དད་དུ་མེད་པར་གསུངས་པ་དང༌། རང་རིག་ལ་རིག་བྱ་རིག་བྱེད་མེད་པར་གསུངས་པ་སོགས་ཡིན་ལུགས་ཀྱི་དབང་དུ་བྱས་པ་ཡིན་པས། ཆོས་གྲགས་ལ་ནང་འགལ་ཡོད་པར་ཡང་མི་འགྱུར་ལ། གང་གཙོ་ཆེ་ན་ཡིན་ལུགས་གཙོ་ཆེ་བས། སེལ་ངོར་རང་རིག་ལ་ཡུལ་ཡོད་པ་སོགས་ཀྱིས་དེ་ལྟར་འགྱུར་བར་ཁས་ལེན་དགོས་པར་མི་བཞེད་དོ། །དེ་ལ་ཐོག་མར་མཚན་ཉིད་དེ་ལ་དཔྱད་དུ་ཡོད་དེ། ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་རང་གི་ངོ་བོ་མྱོང་བ་གསལ་རིག་ཏུ་སྐྱེས་པའི་ཆ་ཆོས་ཅན།

མཚོན་བྱ་དེར་ཐལ། མཚན་ཉིད་དེའི་ཕྱིར་ཏེ། རང་གི་ངོ་བོ་མྱོང་བ་གསལ་རིག་ཏུ་སྐྱེས་པའི་ཆ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་མ་ཡིན་པར་ཐལ། དབང་མངོན་ཡིན་པའི་ཕྱིར་ཏེ། ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་ཡིན་པའི་ཕྱིར། མ་གྲུབ་ན། དེ་ ༼༤༩༥༽ ཚུར་མཐོང་གི་རྒྱུད་ཀྱི་སྔོ་འཛིན་དབང་མངོན་ཡིན་པར་ཐལ། ཚུར་མཐོང་གི་སྔོ་འཛིན་དབང་མངོན་རང་ཡུལ་འཛིན་ནུས་སུ་བསྐྱེད་པའི་ཆ་དེ་ཡང་དེ་ཡིན། ཚུར་མཐོང་གི་སྔོ་འཛིན་དབང་མངོན་རང་ཡུལ་གྱི་རྣམ་ལྡན་དུ་སྐྱེས་པའི་ཆ་དེ་ཡང་དེ་ཡིན་པའི་ཕྱིར། ཁྱབ་ཏེ། དེའི་བདག་རྐྱེན་དང་དམིགས་རྐྱེན་གྱི་ལག་རྗེས་གཉིས་པོ་དེ་ཡིན་ལ། དེའི་མཚུངས་པ་དེ་མ་ཐག་རྐྱེན་གྱི་ལག་རྗེས་དེ་མ་ཡིན་པ་ལ་ཤེས་བྱེད་མི་འདུག་པའི་ཕྱིར། གོང་དུ་མ་གྲུབ་ན། ཚུར་མཐོང་གི་རྒྱུད་ཀྱི་སྔོ་འཛིན་དབང་མངོན་ངོས་འཛིན་རྒྱུ་མེད་པར་ཐལ། ཚུར་མཐོང་གི་རྒྱུད་ཀྱི་སྔོ་འཛིན་དབང་མངོན་རང་ཡུལ་འཛིན་ནུས་སྐྱེས་པའི་ཆ་དེ་ཡང་ཚུར་མཐོང་གི་རྒྱུད་ཀྱི་སྔོ་འཛིན་དབང་མངོན་མ་ཡིན་ལ། དེ་ཡུལ་གྱི་རྣམ་ལྡན་དུ་སྐྱེས་པའི་ཆ་དེ་ཡང་མ་ཡིན། དེ་རང་གི་ངོ་བོ་མྱོང་བ་གསལ་རིག་ཏུ་སྐྱེས་པའི་ཆ་དེ་ཡང་མ་ཡིན་པའི་ཕྱིར། རྟགས་ཁས། རང་རིག་ལ་ཡུལ་ཡོད་པ་དང༌། ཚད་འབྲས་ཀྱི་རྣམ་གཞག་བཤད་པ་རྣམས་སེལ་ངོར་ཡིན་པས་ཞལ་གྱིས་མི་བཞེད་ན་རྟགས་ཆོས་ཀྱི་འབྲེལ་པ་དང༌། རྟགས་ཡང་དག་ལ་སོགས་པའི་རིགས་གཞུང་ལ་གྲགས་པའི་རྣམ་གཞག་ཕལ་ཆེ་བ་ཁས་ལེན་མི་རིགས་པར་ཐལ། དེ་དག་ཐམས་ཅད་སེལ་ངོར་ཡིན་པའི་ཕྱིར་ 

༼༤༩༦༽ དང༌། དངོས་པོའི་ཡིན་ལུགས་ཀྱི་ཚེ་ན། རྟགས་ཆོས་ཀྱི་འབྲེལ་པ་དང༌། དགག་བྱ་འགོག་པ་དང༌། བསྒྲུབ་བྱ་སྒྲུབ་པ་ལ་སོགས་པའི་རྣམ་གཞག་མི་འཐད་པའི་ཕྱིར། དེས་ན་རིགས་གཞུང་འདིར་རིགས་པས་དཔྱད་པའི་གནས་ལུགས་ཀྱི་སྐབས་ལས་སེལ་ངོ་གཙོ་ཆེ་བ་མང་ངོ༌། །རྒྱུ་མཚན་ཡང་སེལ་ངོའི་རྣམ་གཞག་གཙོ་བོར་བྱས་ཏེ། འགལ་འབྲེལ་གྱི་རིགས་པ་ཕྲ་མོས་དོན་དང་དོན་མིན་རྣམ་པར་འབྱེད་པའི་སྐབས་ཡིན་པས་སོ། །རང་རིག་ལ་ཡུལ་མེད་ན་རིག་གཏེར་དང་འགལ་ཏེ། མངོན་སུམ་གཞན་གསུམ་ལ་ཡུལ་ཡོད་ཀྱང་རང་རིག་ལ་ཡུལ་མེད་པས་ཡུལ་གྱི་སྒོ་ནས་བཞིར་དབྱེ་རྒྱུ་མི་འབྱུང་བའི་ཕྱིར་དང༌། ཡུལ་གྱི་སྒོ་ནས་བཞིར་ཕྱེ་སྟེ། ཞེས་པའི་འགྲེལ་པ་ཡང་མི་འཐད་པར་འགྱུར་བས་སོ། །ཡང་དཔྱོད་ལྡན་གྱི་མཁས་པ་ཁ་ཅིག བུམ་འཛིན་རྟོག་པ་དེ་བུམ་འཛིན་རྟོག་པའི་ངོ་བོ་ལ་རང་རིག་མངོན་སུམ་མ་ཡིན་ཏེ། དེ་དེའི་ངོ་བོ་ལ་མངོན་སུམ་མ་ཡིན་པའི་ཕྱིར་ཏེ། དེས་དེའི་ངོ་བོ་ལ་ལྟ་བའི་བྱ་བ་གང་ཡང་མ་བྱས་པའི་ཕྱིར། ཞེས་དང༌། དེ་བཞིན་དུ་དར་ཊིཀ་པ་ཡང༌། རྟོག་པ་སོགས་རང་གི་ངོ་བོ་ལ་རང་རིག་མངོན་སུམ་མ་ཡིན་པར་བཞེད་དེ། བུམ་འཛིན་རྟོག་པ་དེ་རང་གི་ངོ་བོ་བཟུང་རྣམ་ལ་ཡང་རང་རིག་མངོན་སུམ་མ་ཡིན། རང་གི་ངོ་ ༼༤༩༧༽ བོ་འཛིན་རྣམ་ལ་ཡང་རང་རིག་མ་ཡིན། དེ་གཉིས་གང་ཡང་མ་ཡིན་པའི་རང་གི་ངོ་བོ་ཞིག་ནི་མི་སྲིད་པའི་ཕྱིར། དང་པོ་མ་གྲུབ་ན། རང་རིག་མངོན་སུམ་དུ་ཐལ། མ་གྲུབ་པ་དེའི་ཕྱིར། གཉིས་པ་མ་གྲུབ་ན། རང་གི་ངོ་བོ་བཟུང་རྣམ་ལ་རང་རིག་མངོན་སུམ་དུ་ཐལ། ཁས་བླངས་གང་ཞིག རང་རིག་གི་ངོ་བོ་བཟུང་རྣམ་དང༌། རང་གི་ངོ་བོ་འཛིན་རྣམ་གཉིས་པོ་དེ་ཡུལ་དུས་རང་བཞིན་གང་ལ་ལྟོས་ནས་ཀྱང་གྲུབ་སྡེ་རྫས་གཅིག་ཡིན་པའི་ཕྱིར། ཞེས་པའི་སྐྱོན་གཏོང་གནང་ངོ༌། །ལན་ནི་རིམ་བཞིན། འོ་ན་སྒྲ་མི་རྟག་རྟོགས་ཀྱི་རྗེས་དཔག་དེ་རང་གི་འཇུག་ཡུལ་ལ་མ་འཁྲུལ་ཤེས་མིན་པར་ཐལ།

དེས་རང་གི་འཇུག་ཡུལ་མངོན་སུམ་དུ་རྟོགས་པའི་བྱ་བ་གང་ཡང་མ་བྱས་པའི་ཕྱིར། སྟོབས་མཚུངས། མ་གྲུབ་ན། དེར་ཐལ། དེས་རང་གི་འཇུག་ཡུལ་མངོན་སུམ་དུ་མ་རྟོགས་པའི་ཕྱིར། དར་ཊིག་པའི་རིགས་པ་དེ་ཡང་ལྟར་སྣང་དུ་བས་ཏེ། སྔར་རྒོལ་གྱི་ཤེས་པ་ཐམས་ཅད་ལ་རང་གི་ངོ་བོ་ལ་རང་རིག་མངོན་སུམ་དུ་ཁས་བླངས་ནས། རང་གི་ངོ་བོ་ལ་དེ་ཡིན་ན། དེ་ཡིན་པས་མ་ཁྱབ་པར་འདོད་པ་ལ། བུམ་འཛིན་རྟོག་པ་རང་གི་ངོ་བོ་བཟུང་རྣམ་སོགས་གང་ལ་རང་རིག་ཡིན་རྩད་ནས། བཟུང་རྣམ་ལ་ཡིན་ན། བུམ་འཛིན་ ༼༤༩༨༽ རྟོག་པ་ཆོས་ཅན། རང་རིག་མངོན་སུམ་དུ་ཐལ། རང་གི་ངོ་བོ་བཟུང་རྣམ་ལ་རང་རིག་མངོན་སུམ་ཡིན་པའི་ཕྱིར། ཞེས་ཟེར་བ་འདི་འདྲ། སྔར་རྒོལ་གྱི་གང་མ་ཁྱབ་པར་ཁས་བླངས་པ་དེ་ལ་སླར་མ་ཁྱབ་པ་ཤགས་ཙམ་ལས་ནུས་པ་ཅི་ཡང་མི་སྣང་བས་སོ། །ཁོ་བོ་ཅག་བུམ་འཛིན་རྟོག་པ་སོགས་རང་གི་ངོ་བོ་ལ་རང་རིག་མངོན་སུམ་དུ་འདོད་པ་ནི། རང་གི་ངོ་བོ་རིག་བྱ་ཡུལ་དང༌། བུམ་འཛིན་རྟོག་པ་སོགས་རིག་བྱེད་ཡུལ་ཅན་དུ་བྱས་ནས་རིག་ཅིང༌། དེ་ཡང་རིག་བྱ་རིག་བྱེད་རྫས་གཅིག་པས་རང་གི་ངོ་བོ་ལ་རང་རིག་མངོན་སུམ་དུ་འདོད་པ་ཡིན་ལ། ཡང་བུམ་འཛིན་རྟོག་པ་དེ་རང་གི་ངོ་བོ་ལ་མངོན་འགྱུར་དང༌། རང་ཉིད་ཤེས་པ་ཡིན་པའི་རྒྱུ་མཚན་གྱིས་ཀྱང་རང་གི་ངོ་བོ་ལ་མ་འཁྲུལ་བའི་ཤེས་པ་ཞེས་ཀྱང་བྱ། རང་གི་ངོ་བོ་ལ་མངོན་སུམ་ཞེས་ཀྱང་བྱ་བ་ཡིན་ཏེ། ཤེས་པ་ཐམས་ཅད་མཐར་ཡུལ་ཅན་ཤེས་པའི་སྒོ་ནས་རང་རིག་མངོན་སུམ་གཅིག་པུར་འདུ་བའི་ཕྱིར། དཔེར་ན་འཇུག་ཡུལ་དུ་གྱུར་པའི་གཞལ་བྱ་ཐམས་ཅད་མཐར་འཇུག་གཞིའི་གཞལ་བྱ་རང་མཚན་གཅིག་པུར་འདུ་བ་བཞིན་ནོ། དེ་སྐད་དུ། ཚད་མ་མདོར། རྟོག་པའང་རང་རིག་ཉིད་དུ་འདོད། །དོན་ལ་མ་ཡིན་དེར་རྟོག་ཕྱིར། །ཞེས་དང༌། རྣམ་འགྲེལ་ལ། རང་གི་ངོ་བོ་སོགས་ཚིག་ ༼༤༩༩༽ རྐང་གཉིས་དང༌། འདིར་ཤེས་པའི་སྒོ་ནས་རང་རིག་གཅིག་ཅེས་དང༌། དེའི་འགྲེལ་པར། དབྱེ་སྒོ་གསུམ་པོ་དེའང་ཡུལ་ཅན་གྱི་སྒོ་ནས་རང་རིག་པ་ཁོ་ནར་འདུ་ལ།

དེས་ན་དོན་ཐམས་ཅད་རང་མཚན་དང༌། ཤེས་པ་ཐམས་ཅད་རང་རིག་ཏུ་འདུའོ། །ཞེས་དང༌། ངོ་བོའི་སྒོ་ནས་བསྡུ་ན་གཅིག་ཅེས་པའི་འགྲེལ་པར་ཡང༌། ཚད་མ་གཉིས་ཀ་ཡང་རང་རིག་མངོན་སུམ་དུ་འདུ་ལ། ཡུལ་གཉིས་ཀ་ཡང་གཞལ་བྱ་རང་མཚན་དུ་འདུ་བར་གསུངས་པ་བཞིན་ནོ། །ཞེས་གསུངས་པའི་ཕྱིར། ཁ་ཅིག་ཤེས་པ་ཐམས་ཅད་རང་རིག་ཏུ་འདུ། ཞེས་པའི་ཚིག་ཟིན་དང༌། རང་རིག་བེམ་པོ་ཟློག་ཙམ་ཡིན་ཞེས་པ་ལ་བརྟེན་ནས་ཤེས་པ་ཡིན་ན། རང་རིག་ཡིན་པས་ཁྱབ་ཟེར་བ་མི་འཐད་དེ། འོ་ན་གཞལ་བྱ་ཡིན་ན་རང་མཚན་ཡིན་པས་ཁྱབ་པར་ཐལ། དོན་ཐམས་ཅད་རང་མཚན་དང་ཞེས་གསུངས་པ་ཡིན་པའི་ཕྱིར། གལ་ཏེ་འདིའི་དོན་ཕྱི་དོན་སོགས་མ་ཡིན་ནམ་སྙམ་ན། ཕྱི་དོན་རང་མཚན་གྱི་ནང་སེལ་ཡིན་པས། རང་མཚན་གྱི་ནང་སེལ་རང་མཚན་དུ་འདུ་མི་འདུ་བཤད་པ་ལ་འབྲེལ་ཅི་འབྱུང་བ་སོམས་ཤིག དེས་ན་ཚད་མས་གཞལ་བར་བྱ་བའི་དོན་ལ་འཆད་དགོས་པ་ཡིན་ཏེ། སྐྲ་བཤད་ལ་སོགས་དོན་མིན་ཏེ། ཞེས་པའི་དོན་དང་འཇོག་ཚུལ་ ༼༥༠༠༽ གཅིག་པའི་་ཕྱིར་དང༌། དོན་ཐམས་ཅད་རང་མཚན་དང་ཞེས་པའི་དོན་དང༌། ཚད་མ་གཉིས་ཀ་ཡང་རང་རིག་མངོན་སུམ་དུ་འདུ་ལ་ཡུལ་གཉིས་ཀ་ཡང་ཞེས་པའི་དངོས་བསྟན་གྱི་ཡུལ་དོན་གཅིག་པའི་ཕྱིར། དེར་མ་ཟད། བུམ་འཛིན་དབང་མངོན་ཆོས་ཅན། དེར་ཐལ། དེའི་ཕྱིར། ཁྱབ་པ་བཤག འདོད་ན། དེ་མ་ཡིན་པར་ཐལ། གཞན་རིག་ཡིན་པའི་ཕྱིར་ཏེ། དོན་རིག་ཡིན་པའི་ཕྱིར་ཏེ། བུམ་འཛིན་དབང་མངོན་ཡིན་པའི་ཕྱིར། རྟོག་པ་ཡང་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། རང་གི་ཞེན་ཡུལ་ལ་རང་རིག་ཡིན་པར་ཐལ། འདོད་པ་གང་ཞིག་ཞེན་ཡུལ་ཅན་གྱི་ཤེས་པ་ཡིན་པའི་ཕྱིར། འདོད་ན། དེ་ལ་རང་རིག་མ་ཡིན་པར་ཐལ། དེ་ལ་རྟོག་པ་ཡིན་པའི་ཕྱིར། མ་ཁྱབ་ན། དོན་ལ་མ་ཡིན་དེར་རྟོག་ཕྱིར། །ཞེས་པ་ལ་གོ་དོན་ཅི་ཡོད་སོམ་ཞིག གོ་དོན་ནི་རྟོག་མེད་ཤེས་པར་མ་ཟད་རྟོག་པའང་རང་གི་ངོ་བོ་ལ་རང་རིག་མངོན་སུམ་དུ་འདོད་ལ། འོན་ཀྱང༌། རང་གི་ཞེན་ཡུལ་དུ་གྱུར་པའི་དོན་ལ་རང་རིག་མངོན་སུམ་མ་ཡིན་ཏེ།

དེ་ལ་རྟོག་པ་ཡིན་པའི་ཕྱིར་ཏེ། དེ་ལ་ཞེན་བློ་ཡིན་པའི་ཕྱིར་ཞེས་པའོ། །དེ་ལྟར་ན་དོན་ལ་ཞེས་པ་རང་གི་གཞལ་བར་བྱ་བའི་དོན་དེ་ལ་ཡིན་གྱི། དོན་ལ་གནས་པའམ་དོན་དང་ཐ་སྙད་ཀྱི་ཟླས་ཕྱེ་བའི་དོན་ལ་འཁྲུལ་པར་མི་བྱའོ། །ཀུན་ ༼༥༠༡༽ མཁྱེན་གཡག་པས་རྟོག་པ་རང་གི་གཟུང་རྣམ་ལ་འཁྲུལ་པ་དང༌། དོན་རིག་མངོན་སུམ་རང་གི་གཟུང་རྣམ་ལ་མ་འཁྲུལ་བར་བཤད་པ་ལ། དགོངས་པ་ནི། ཡུལ་སོགས་སྒོ་ནས་དུ་མར་འགྱུར་ཞེས་པའི་འགྲེལ་པར། ཤེས་པ་ལ་ངོ་བོའི་སྒོ་ནས་འཁྲུལ་ཤེས་མ་འཁྲུལ་ཤེས་གཉིས་སུ་དབྱེ་བའི་ངོ་བོ་བཟུང་རྣམ་ལ་མཛད་ནས། དེ་ལ་འཁྲུལ་མ་འཁྲུལ་ལ། ངོ་བོའི་སྒོ་ནས་འཁྲུལ་ཤེས་མ་འཁྲུལ་ཤེས་ཀྱི་དབྱེ་བ་འཇོག་པར་དགོངས་པ་ཡིན་ནོ། །དེ་ནི་མི་འཐད་དེ། འོ་ན་འཛིན་རྣམ་རྐྱང་པ་ཅན་གྱི་རང་རིག་མངོན་སུམ་དང༌། རྣལ་འབྱོར་མངོན་སུམ་རྣམས་ངོ་བོའི་སྒོ་ནས་དབྱེ་བའི་འཁྲུལ་ཤེས་སམ་མ་འཁྲུལ་ཤེས་གང་ཡང་མ་ཡིན་པར་འགྱུར་ཏེ། དེ་རྣམས་རང་གི་གཟུང་རྣམ་ལ་འཁྲུལ་མ་འཁྲུལ་གྱི་རྣམ་གཞག་མེད་པའི་ཕྱིར་ཏེ། དེ་རྣམས་ཀྱི་གཟུང་རྣམ་མེད་པའི་ཕྱིར། དེས་ན། འདིའི་ངོ་བོ་ནི། ཤེས་པ་རང་རིག་གི་ངོ་བོ་བཟུང་རྣམ་སོགས་མ་ཡིན་གྱིས། ཤེས་པ་ལ་དབྱེ་ན། ཡུལ་གྱི་དབྱེ་བ་ལ་མ་ལྟོས་པར་ཤེས་པ་རང་ཉིད་ཀྱི་སྒོ་ནས་འཁྲུལ་ཤེས་མ་འཁྲུལ་ཤེས་གཉིས་སུ་དབྱེ་བ་ལ། ངོ་བོའི་སྒོ་ནས་འཁྲུལ་ཤེས་མ་འཁྲུལ་ཤེས་ཀྱི་དབྱེ་བ་གཉིས་སུ་མཛད་པ་ཡིན་ནོ། །གཞན་དུ་ན་འཁྲུལ་ཤེས་ཐམས་ཅད་རང་གི་ ༼༥༠༢༽ ངོ་བོའི་སྒོ་ནས་མངོན་སུམ་མ་ཡིན་པར་འགྱུར་ཏེ། འཁྲུལ་ཤེས་ཐམས་ཅད་ངོ་བོའི་སྒོ་ནས་འཁྲུལ་ཤེས་སུ་བཞག་པ་གང་ཞིག ངོ་བོ་ཞེས་པ་རང་གི་ངོ་བོ་ལ་ངོས་བཟུང་བའི་ཕྱིར། འདོད་ན། འཁྲུལ་ཤེས་ཐམས་ཅད་རང་གི་ངོ་བོ་ལ་མངོན་སུམ་མིན་པར་ཐལ། འདོད་པའི་ཕྱིར། འདོད་ན། གཞུང་དང་འགལ་ལོ། །དེ་བས་ན། ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེང་གེ་ཡབ་སྲས་ཀྱི་བཞེད་པས།

ཤེས་པ་ཡིན་ན། རང་གི་ངོ་བོ་ལ་རང་རིག་མངོན་སུམ་ཡིན་པས་ཁྱབ་པར་གསུངས་པ་ནི། མདོ་རྣམ་འགྲེལ་རིགས་གཏེར་གསུམ་ཆར་གྱི་དགོངས་པ་ཕྱིན་ཅི་མ་ལོག་པ་ཡིན་ནོ། །གཉིས་པ་རང་རིག་པའི་དོན་ནི་རང་གི་ལྡོག་ཆ་ནས་རིག་བྱ་རིག་བྱེད་གཉིས་སུ་ཕྱེ་བའི་རང་རིག་པ་མ་ཡིན་ཏེ། ཤེས་པ་གཅིག་ཉིད་ལ་རང་ལྡོག་ནས་རིག་བྱ་རིག་བྱེད་ཀྱི་ལྡོག་ཆ་གཉིས་འབྱུང་བ་འགལ་བའི་ཕྱིར། འགྲེལ་པར་རང་ཉིད་ཡུལ་ཡིན་ནོ་ཞེ་ན་རང་ལ་ཡུལ་དང་ཡུལ་ཅན་འགལ་ལོ་ཞེས་གསུངས་པའི་དོན་ཡང་དེ་ཡིན་ནོ། །ཤེས་པ་རང་ཉིད་བེམ་པོ་ལས་ལོག་ནས་རང་གི་ལྡོག་ཆ་རིག་པར་སྐྱེས་ཙམ་དེ་ཉིད་རང་རིག་གི་དོན་དུ་འཇོག་སྟེ། རྒྱན་ལས་རྣམ་ཤེས་བེམ་པོའི་རང་བཞིན་ལས། །ལྡོག་པ་རབ་ཏུ་སྐྱེ་བ་སྟེ། བེམ་མིན་རང་བཞིན་གང་ ༼༥༠༣༽ ཡིན་པ། དེ་འདིར་བདག་ཉིད་རིག་པ་ཡིན། ཞེས་དང༌། འདིར་ཡང༌། རང་རིག་བེམ་པོ་ལྡོག་ཙམ་ཡིན། །ཞེས་གསུངས་པའི་ཕྱིར། གནད་ཀྱི་དོན་ནི། ཤེས་པ་ཐམས་ཅད་ཀྱི་སྟེང་ན་རང་གི་ངོ་བོ་བེམ་པོ་ལས་ལྡོག་ནས་མྱོང་བ་གསལ་རིག་ཏུ་སྐྱེས་པའི་གསལ་ཙམ་རིག་ཙམ་མྱོང་ཙམ་རེ་ཡོད་པར་གྲུབ་ཅིང༌། དེ་ཐམས་ཅད་ནི་རང་རིག་མངོན་སུམ་ཡིན་ཏེ། རིགས་ཐིགས་ལས། སེམས་དང་སེམས་ལས་བྱུང་བ་ཐམས་ཅད་ཀྱི་རང་རིག་པའོ། །ཞེས་དང༌། རྒྱན་ལས། རང་རིག་མངོན་སུམ་གྱི་ཚད་མ་དང་ཚད་མ་མིན་པའི་རྣམ་པར་དབྱེ་བ་སྟོན་པར་བྱེད་པ་མིན་ཏེ། ཤེས་པ་ཐམས་ཅད་ལ་རང་རིག་པ་ཡོད་པའི་ཕྱིར་རོ། །ཞེས་གསུངས་པས་སོ། །རིག་བྱ་རིག་བྱེད་མི་འབྱེད་པར་གསུངས་པ་ཡང༌། ཤེས་པ་རང་གི་རང་ལྡོག་ནས་རིག་བྱ་རིག་བྱེད་ཀྱི་ལྡོག་ཆ་ཐ་དད་དུ་མི་འབྱེད་པ་ལ་དགོངས་པ་ཡིན་གྱིས། རང་རིག་མངོན་སུམ་གྱི་རིག་བྱ་དང་ཡུལ་མི་བཞེད་པ་ནི་མ་ཡིན་ཏེ། འགྲེལ་པར་རང་མཐོང་བ་རང་རིག་དང་ཞེས་བཤད་པ་ཡང་ཡུལ་གཞན་མཐོང་བ་དོན་རིག་གཉིས་དང་ཞེས་ཚིག་གྲོགས་སྔ་མའི་ཤུགས་ལས། ཡུལ་རང་མཐོང་བ་རང་རིག་དང༌། ཞེས་པ་བསྙོན་མེད་དུ་གསལ་བའི་ཕྱིར།

གལ་ཏེ་ ༼༥༠༤༽ རང་རིག་མངོན་སུམ་ལ་ཡུལ་མེད་ན། དེ་ཆོས་ཅན། ཁྱོད་ལྟ་བྱེད་མ་ཡིན་པར་ཐལ། ཁྱོད་ཀྱི་ལྟ་བྱའི་ཡུལ་མེད་པའི་ཕྱིར། འདོད་ན། ལྟ་བྱེད་ཡིན་པར་ཐལ། ལྟ་བྱེད་ཀྱི་ཚད་མ་ཡིན་པའི་ཕྱིར་ཏེ། འཇལ་བྱེད་ཀྱི་ཚད་མ་ཡིན་པའི་ཕྱིར་ཏེ། མངོན་རྗེས་གང་རུང་ཡིན་པའི་ཕྱིར། ཡང་དེ་ཆོས་ཅན། ཁྱོད་ཤེས་བྱེད་ཀྱི་བློ་མ་ཡིན་པར་ཐལ། ཁྱོད་ཀྱི་ཤེས་བྱའི་ཡུལ་མེད་པའི་ཕྱིར། འདོད་ན། བསླ། འདི་དག་ལ་ཁྱབ་པ་མེད་དོ་གསུངས་ན། གྲངས་ཅན་གྱི་ལུགས་སྲོལ་འཛིན་པར་འགྱུར་ཏེ། རང་འགྲེལ་ལས། ལྟ་བྱ་མེད་པའི་ལྟ་བྱེད་དང༌། ཤེས་བྱ་མེད་པའི་ཤེས་བྱེད་འདོད་པ་ནི་གྲངས་ཅན་གྱི་ལུགས་སོ། ཞེས་གསུངས་པའི་ཕྱིར། དེས་ན་ཚད་མ་མདོར། མངོན་སུམ་དང་ནི་རྗེས་སུ་དཔག །ཚད་མའོ་མཚན་ཉིད་གཉིས་གཞལ་བྱ། །ཞེས་འཇལ་བྱེད་ཚད་མ་གཉིས་དང༌། གཞལ་བྱ་རང་སྤྱི་གཉིས་སྦྱར་ནས་གསུངས་བཞིན་དུ། ཚད་མའི་ནང་སེལ་རང་རིག་མངོན་སུམ་ལ་གཞལ་བྱ་དང་ཡུལ་མེད་གསུངས་པ་ནི། རིགས་གཞུང་གི་གྲགས་ཚོད་དང་འགལ་ཞིང༌། ཤིན་ཏུ་སྐྱོང་དཀའ་བས། བདག་ཅག་གི་འདྲེན་པ་ཀུན་མཁྱེན་བླ་མ་ཡབ་སྲས་ཀྱི་བཞེད་སྲོལ་ལྟར་རང་རིག་ལ་ཡུལ་ཡོད་པར་སྒྲུབ་པ་འདི་བློ་ལ་འཐད་པ་ ༼༥༠༥༽ ཡིན་ནོ། །གསུམ་པ་རྩོད་སྤང་ནི། རང་ལྡོག་ནས་རིག་བྱ་རིག་བྱེད་ཀྱི་ལྡོག་ཆ་གཉིས་སུ་མེད་ཀྱང༌། རིག་ན་གྲངས་ཅན་ལྟར་རང་སྐྱེ་དང་མཚུངས་ཞེ་ན། མི་མཚུངས་ཏེ། རང་སྐྱེ་ནི་རང་དུས་ན་གསལ་པོར་མེད་པ་སླར་གསལ་བར་སྐྱེ་བ་ཙམ་ཡིན་པས། རང་ཉིད་གྲུབ་པ་བསྐྱེད་མི་དགོས་ལ། མ་གྲུབ་པ་བསྐྱེད་མི་ནུས་པས་དགོས་ནུས་མེད་ལ། རང་རིག་ནི། བེམ་པོ་ལས། ལྡོག་ནས་རང་ཉིད་རིག་པ་ཙམ་དུ་སྐྱེས་པ་ལ་རང་རིག་ཏུ་བཏགས་ཤིང༌། དེ་ནི་ཤེས་པ་ཐམས་ཅད་ལ་ཡོད་པའི་ཕྱིར་རོ། །དེ་སྐད་དུ། རང་སྐྱེ་སྔོན་མེད་སྐྱེ་བ་ཡིན། །རང་རིག་བེམ་པོ་ལོག་ཙམ་ཡིན། །དེས་ན་རང་རིག་རང་སྐྱེ་གཉིས། །མཚུངས་པའི་སྒོ་སྐབས་ཡོད་མ་ཡིན། །ཞེས་གསུངས་སོ། །ཤེས་པ་རང་རང་ངོ་བོ་མྱོང་བྱེད་ལ། །མ་འཁྲུལ་རང་རིག་མངོན་སུམ་མཚན་ཉིད་ཡིན། །ཤེས་པ་ཐམས་ཅད་རང་རང་ངོ་བོ་ལ། །རང་རིག་མངོན་སུམ་ཡིན་པ་ཕྱོགས་གླང་དང༌། །རྣམ་འགྲེལ་མཛད་པའི་གཞུང་གིས་གསལ་བར་བསྟན། །རང་གི་ངོ་བོ་གཟུང་རྣམ་འཛིན་རྣམ་ལས། །གཉིས་སྣང་ཅན་ཀུན་གཟུང་རྣམ་རིག་བྱེད་ཅིང༌། །དེ་ལ་མངོན་འགྱུར་ཕྱིར་ན་དེ་ཉིད་ལ། །རང་རིག་མངོན་སུམ་ཡིན་པར་མཁས་པས་རྟོགས། །ཤེས་ཀུན་རང་རིག་ངོ་བོ་འཛིན་རྣམ་ལ། །མངོན་འགྱུར་ཕྱིར་

༼༥༠༦༽ དང་རིག་བྱར་བྱེད་པའི་ཕྱིར། །དེ་ལ་རང་རིག་མངོན་སུམ་ཐ་སྙད་ཐོབ། །ཁ་ཅིག་ཤེས་པ་ཀུན་ལ་རང་རིག་གིས། །ཁྱབ་པར་སྨྲ་བ་སྒྲ་ཟིན་ཙམ་ལ་ཞེན། །འོ་ན་གཞལ་བྱ་ཀུན་ཀྱང་རང་མཚན་དུ། །ཐལ་བར་འགྱུར་ཏེ་སྒྲ་ཟིན་མཚུངས་ཕྱིར་རོ། །དཔྱོད་ལྡན་ཁ་ཅིག་བུམ་འཛིན་རྟོག་པ་ཡིས། །རང་གི་ངོ་བོ་ལྟ་བར་མ་བྱས་ཕྱིར། །དེ་ལ་བློ་རིགས་གང་ཡང་མིན་གསུངས་ཀྱང༌། །དེ་ཡི་ངོ་བོ་དེ་ལ་མངོན་འགྱུར་ཕྱིར། །དེ་ཡི་ངོ་བོ་དེ་ཡི་སྣང་ཡུལ་གྲུབ། །ཤེས་ཀུན་རང་རང་སྣང་ཡུལ་མ་ཡིན་ན། །རང་ཡུལ་རང་མཚན་སྣང་བས་འཛིན་པ་ལ། །རྟོག་མེད་ཤེས་པར་བཤད་པ་འགོག་རིགས་སམ། །མ་ཕམ་གཡག་པས་རང་རིག་ཡུལ་མེད་དུ། །ནན་གྱིས་བཞེད་འདི་འགྲེལ་པའི་སྒྲ་ཟིན་འགས། །འཁྲུལ་གཞིའི་ཅ་ཅོ་གླེང་ཀྱང་དངོས་བསྟན་དུ། །ཞེན་ན་རིགས་གཞུང་ཕལ་གྱི་གནོད་བྱེད་འཕྲོག །ཡུལ་གཞན་ཕྱི་དོན་མཐོང་བ་དོན་རིག་དང༌། །རང་ཡུལ་ཤེས་པ་མཐོང་བ་རང་རིག་སོགས། །རང་འགྲེལ་བདུད་རྩིའི་བུམ་བཟང་འདི་བཞེས་ན། །འཁྲུལ་མེད་གཏམ་འདི་ཡིད་ཆེས་ཅིས་མི་མཛད། །རང་རིག་མངོན་སུམ་བསྟན་ཟིན་ཏོ།། ༈ །།བཞི་པ་རྣལ་འབྱོར་མངོན་སུམ་ནི། མདོ་ལས། ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་པ་ ༼༥༠༧༽ ཞེས་གསུངས་པ་དང༌། ཚད་མ་ཀུན་བཏུས་ལས། རྣལ་འབྱོར་རྣམས་ཀྱི་བླ་མས་བསྟན། །མ་འདྲེས་པ་ཡིས་དོན་ཙམ་མཐོང༌། །ཞེས་དང༌། རྣམ་འགྲེལ་ལས། རྣལ་འབྱོར་ཤེས་པ་སྔར་བཤད་པ། །དེ་དག་གི་དེ་བསྒོམ་བྱུང་ཡིན། །ཞེས་གསུངས་པའི་དོན་གཏན་ལ་དབབ་པ་ལ་གསུམ་སྟེ། རང་བཞིན་ངོས་བཟུང་བ། ཡུལ་ལ་ཚད་མར་འགྱུར་བའི་ཚུལ། དེ་སྒྲུབ་བྱེད་ཀྱི་ཚད་མའོ། །དང་པོ་ལ་གསུམ་སྟེ། མཚན་ཉིད། དབྱེ་བ། རྒྱུ་བསམ་པ་དང་གསུམ། དང་པོ་ལ་གཉིས་ལས། གཞན་ལུགས་ནི། སྔ་རབས་པ་ཁ་ཅིག རྣལ་འབྱོར་མངོན་སུམ་དང༌། རྣལ་འབྱོར་གསུམ་གྱི་ཚད་མ་གཉིས་སོ་སོར་ཕྱེ་ནས་མཚན་ཉིད་ཐ་དད་དུ་འཇོག་པ་ནི་མི་འཐད་དེ།

གཉིས་སུ་འབྱེད་པ་གཞུང་ལས་མ་གསུངས་པའི་ཕྱིར། ཁ་ཅིག རང་གི་ཐུན་མོང་མ་ཡིན་པའི་བདག་རྐྱེན་ཡང་དག་པའི་དོན་བསྒོམ་པ་ལས་བྱུང་བའི་རྟོག་བྲལ་མ་འཁྲུལ་བའི་རིག་པ་རྣལ་འབྱོར་མངོན་སུམ་གྱི་མཚན་ཉིད་ཡིན་ཟེར་བ་མི་འཐད་དེ། རྣམ་མཁྱེན་སྐད་ཅིག་མ་གཉིས་པ་ཆོས་ཅན། མཚན་ཉིད་དེར་ཐལ། མཚོན་བྱ་དེའི་ཕྱིར། འདོད་ན། རང་གི་ཐུན་མོང་མ་ཡིན་པའི་བདག་རྐྱེན་ཡང་དག་པའི་དོན་བསྒོམ་པ་ལས་འབྱུང་བར་ཐལ། འདོད་པའི་ཕྱིར། འདོད་ ༼༥༠༨༽ ན། དེ་ཆོས་ཅན། ཁྱོད་ཀྱི་སྔ་ལོགས་དེ་མ་ཐག་ཏུ་ཡང་དག་པའི་དོན་བསྒོམ་པ་ཡོད་པར་ཐལ། འདོད་པ་གང་ཞིག ཁྱོད་ཀྱི་ཐུན་མོང་མ་ཡིན་པའི་བདག་རྐྱེན་ཡིན་ན། ཁྱོད་ཀྱི་སྔ་ལོགས་དེ་མ་ཐག་པ་ཡིན་དགོས་པའི་ཕྱིར། འདོད་ན། རྣམ་མཁྱེན་སྐད་ཅིག་མ་དང་པོའི་དུས་ན་ཡང་དག་པའི་དོན་བསྒོམ་པ་ཡོད་པར་ཐལ། འདོད་པའི་ཕྱིར། འདོད་ན། རྣམ་མཁྱེན་སྐད་ཅིག་མ་དང་པོའི་དུས་ན་ཉམས་ལེན་ཡོད་པར་ཐལ་ལོ། །ཡང་རང་གི་བདག་རྐྱེན་ཡང་དག་པའི་དོན་བསྒོམ་པ་ལས་བྱུང་བའི་རྟོག་བྲལ་མ་འཁྲུལ་པའི་རིག་པ་རྣལ་འབྱོར་མངོན་སུམ་གྱི་མཚན་ཉིད་ལ་འཇོག་ན་ཡང་སྔར་གྱི་དེས་མ་ངེས་ཏེ། དེའི་བདག་རྐྱེན་ཡིན་ཡིན་ན་དེའི་སྔ་ལོགས་དེ་མ་ཐག་པ་ཡིན་དགོས་པའི་ཕྱིར་ཏེ། དེའི་བདག་རྐྱེན་ཡིན་ན་དེའི་དངོས་རྒྱུ་ཡིན་དགོས་པའི་ཕྱིར། ཕྱིས་ཀྱི་རྣམ་བཤད་ཁ་ཅིག་ན་རེ། ཡང་དག་པའི་དོན་བསྒོམ་པ་ལས་བྱུང་བའི་འཁྲུལ་མེད་ཀྱི་ཤེས་པ་རྣལ་འབྱོར་མངོན་སུམ་གྱི་མཚན་ཉིད་ཡིན་གསུངས་པ་ཡང་མི་འཐད་དེ། བྱང་སེམས་སྦྱོར་ལམ་པའི་རྒྱུད་ཀྱི་གཞན་སེམས་ཤེས་པའི་མངོན་ཤེས་ཆོས་ཅན། མཚོན་བྱ་དེར་ཐལ། མཚན་ཉིད་དེའི་ཕྱིར། མ་གྲུབ་ན། དེར་ཐལ། ཡང་དག་པའི་དོན་བསྒོམ་པ་ལས་བྱུང་བ་གང་ཞིག མ་འཁྲུལ་ཤེས་ཡིན་པའི་ཕྱིར། དང་པོ་མ་གྲུབ་ན། དེར་ཐལ། ཡང་དག་པའི་དོན་ལ་ 

༼༥༠༩༽ བསྒོམ་བྱུང་གཙོ་བོར་གྱུར་པའི་ཐར་ལམ་ཡིན་པའི་ཕྱིར་ཏེ། བྱང་སེམས་ཀྱི་སྦྱོར་ལམ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་མ་གྲུབ་ན། དེར་ཐལ། མངོན་སུམ་ཡིན་པའི་ཕྱིར་ཏེ། རང་རིག་མངོན་སུམ་ཡིན་པའི་ཕྱིར། རྩ་བར་འདོད་ན། དེ་མ་ཡིན་པར་ཐལ། ཚུར་མཐོང་གི་རྒྱུད་ཀྱི་རང་རིག་མངོན་སུམ་ཡིན་པའི་ཕྱིར། རང་ལུགས་ནི། རང་གི་ཐུན་མོང་མ་ཡིན་པའི་བདག་རྐྱེན་ཡང་དག་པའི་དོན་ལ་སྒོམ་བྱུང་གཙོ་བོར་གྱུར་པའི་ཏིང་ངེ་འཛིན་ལ་བརྟེན་ནས་སྐྱེས་ཤིང༌། ཡང་དག་པའི་དོན་ལ་རྟོག་བྲལ་མ་འཁྲུལ་བའི་རིག་པ་རྣལ་འབྱོར་མངོན་སུམ་གྱི་མཚན་ཉིད་ཡིན་ཏེ། བསྒོམ་བྱུང་འཁྲུལ་མེད་མངོན་སུམ་སྟེ། །འཁྲུལ་པ་ཅན་རྣམས་ལྟར་སྣང་ཡིན། །ཞེས་གསུངས་པའི་ཕྱིར། རྣལ་འབྱོར་མངོན་སུམ་ལྟར་སྣང་ནི་ཡིད་ཤེས་འཁྲུལ་པ་ཡིན་ཞིང༌། མཚན་གཞི་ནི། སྣང་བ་ཐམས་ཅད་ཀེང་རུས་སུ་བསྒོམ་པ་ལ་བརྟེན་ནས་སྣང་བ་དེ་ལྟར་ཤར་བའི་ཤེས་པ་དེ་ཡིན་ཏེ། རྣམ་འགྲེལ་ལས། མི་གཙང་ཟད་པར་ས་ལ་གསོས། །ཡང་དག་མིན་པའང་བསྒོམ་པ་ཡི། །སྟོབས་ཀྱིས་སྤྲུལ་པ་རྟོག་མེད་དང༌། །གསལ་བར་སྣང་བ་ཅན་དུ་མཐོང༌། །ཞེས་དང༌། ལྷག་མ་ཉེ་བར་བསླད་པ་ཡིན། །ཞེས་གསུངས་པའི་ཕྱིར། རྣལ་འབྱོར་མངོན་སུམ་གྱི་དོན་ནི། ༼༥༡༠༽ བསྒོམ་བྱུང་གི་ཡེ་ཤེས་ལ་རྣལ་འབྱོར་དུ་བྱས་ནས། དེར་གྱུར་པའི་མངོན་སུམ་ལ་རྣལ་འབྱོར་མངོན་སུམ་མམ། རྣལ་འབྱོར་གྱི་མངོན་སུམ་ཞེས་བྱ་བ་ཡིན་ཏེ། རང་འགྲེལ་ལས། རྣལ་འབྱོར་གྱི་ཤེས་པ་ཙམ་གྱིས་མཚན་ཉིད་ནི་བསྒོམས་པའི་སྟོབས་ལས་སྣང་བ་ཡིན་ནོ། །རྣལ་འབྱོར་མངོན་སུམ་གྱི་མཚན་ཉིད་ནི་བསྒོམས་པ་ལས་བྱུང་བ་མ་འཁྲུལ་བའི་ཤེས་རབ་བོ། །ཞེས་གསུངས་པའི་ཕྱིར། རིགས་ཐིག་ལས། ཡང་དག་པའི་དོན་བསྒོམ་པའི་རབ་ཀྱི་མཐའ་ལས་བྱུང་བ་རྣལ་འབྱོར་པའི་ཤེས་པའོ། །ཞེས་དང༌། ལྷའི་འགྲེལ་པར་ཡང༌། རྣལ་འབྱོར་པའི་མངོན་སུམ་ཞེས་བཤད་ཀྱང་འགྱུར་བྱེད་ལོ་ཙཱ་བའི་སྐྱོན་ལས་འོས་མེད་དེ།

སྒྲ་ཇི་བཞིན་ཡིན་ན། རྣལ་འབྱོར་པའི་དབང་མངོན་ཆོས་ཅན། རྣལ་འབྱོར་མངོན་སུམ་ཡིན་པར་ཐལ། རྣལ་འབྱོར་པའི་མངོན་སུམ་ཡིན་པའི་ཕྱིར། ཁྱབ་པ་སོང་སྟེ། རྣལ་འབྱོར་པའི་མངོན་སུམ་ལ་རྣལ་འབྱོར་མངོན་སུམ་དུ་ཁྱེད་རང་གིས་བཞག་པའི་ཕྱིར། དེས་ན་བསྒོམ་བྱུང་འཁྲུལ་མེད་ཅེས་པའི་དངོས་བསྟན་གྱིས་བསྒོམ་བྱུང་ནི། རྣལ་འབྱོར་དང༌། བསྒོམ་བྱུང་དེར་གྱུར་པའི་མངོན་སུམ་ནི་རྣལ་འབྱོར་མངོན་སུམ་ཡིན་པས་རྣལ་འབྱོར་གྱི་མངོན་སུམ་ཞེས་གཞི་མཐུན་གྱི་བསྡུ་བ་ཡིན་ནོ། །རང་འགྲེལ་གྱི་ཚིག་ཟིན་ལས། ཤེས་རབ་མཚན་ཉིད་ཀྱི་ཟུར་དུ་ ༼༥༡༡༽ སྨོས་པ་ནི་བདེན་བཞི་མངོན་སུམ་དུ་རྟོགས་པའི་ཤེས་རབ་རྣལ་འབྱོར་མངོན་སུམ་དུ་སོང་བ་ན། དེའི་སྟོབས་ལས་དེ་དང་མཚུངས་ལྡན་གྱི་སེམས་སེམས་བྱུང་གཞན་རྣམས་ཀྱང་རྣལ་འབྱོར་མངོན་སུམ་དུ་འགྲོ་བས་ཤེས་རབ་གཙོ་ཆེ་བ་ལ་དགོངས་པ་ཡིན་ཏེ། དཔེར་ན་ཆོས་མངོན་པར། དོན་དམ་པའི་ཆོས་མངོན་པ་འཇོག་པ་ན་ཟག་མེད་ཀྱི་ཤེས་རབ་གཙོ་བོར་སྨོས་པ་བཞིན་ནོ། །དེས་ན་ཡང་དག་པའི་དོན་བསྒོམ་པ་ལས་བྱུང་བའི་བདག་མེད་མངོན་སུམ་དུ་རྟོགས་པའི་ཤེས་རབ་མཚུངས་ལྡན་དང་བཅས་པ་རྣལ་འབྱོར་མངོན་སུམ་གྱི་མཚན་ཉིད་དུ་བཞག་ན་ཡང་འགལ་བ་མེད་ཅིང་ལེགས་པ་ཡིན་ཏེ། རང་འགྲེལ་གྱི་ཚིག་རིགས་དེའི་ཕྱིར་རོ། །གཉིས་པ་དབྱེ་བ་ལ་གཉིས་ཏེ། རྟེན་དང༌། ངོ་བོའི་སྒོ་ནས་དབྱེ་བའོ། །དང་པོ་ནི། ཉན་ཐོས་འཕགས་པ། རང་རྒྱལ་འཕགས་པ། ཐེག་ཆེན་འཕགས་པ་གསུམ་གྱི་རྒྱུད་ཀྱི་རྣལ་འབྱོར་མངོན་སུམ་གསུམ། དེ་ལ་སློབ་མི་སློབ་ཀྱི་སྒོ་ནས་ཕྱེ་ན་རྒྱུན་དུ་ཞུགས་པ་ལ་སོགས་པའི་ཉན་ཐོས་སློབ་པ་འཕགས་པའི་རྒྱུད་ཀྱི་རྣལ་འབྱོར་མངོན་སུམ། ཉན་ཐོས་མི་སློབ་པའི་རྒྱུད་ཀྱི་རྣལ་འབྱོར་མངོན་སུམ། རང་སངས་རྒྱས་ལ་སློབ་པ་མེད་པས། དེའི་མངོན་སུམ་མི་བཞེད་པའི་ཕྱིར། རང་སངས་རྒྱས་ཀྱི་རྣལ་ ༼༥༡༢༽ འབྱོར་མངོན་སུམ་གཅིག ཐེག་ཆེན་སློབ་པ་འཕགས་པའི་རྒྱུད་ཀྱི་རྣལ་འབྱོར་ལ་མངོན་སུམ།

ཐེག་ཆེན་མི་སློབ་པའི་རྒྱུད་ཀྱི་རྣལ་འབྱོར་མངོན་སུམ་དང་ལྔ་སྟེ། འཕགས་པ་གསུམ་གྱི་མངོན་སུམ་གསུམ། །སློབ་དང་མི་སློབ་སྒོ་ནས་ལྔ། །ཞེས་གསུངས་པའི་ཕྱིར། རང་སངས་རྒྱས་ཀྱི་ལམ་ཐམས་ཅད་ཅིག་ཅར་དུ་བསྒྲོད་པའི་ཚུལ་ནི། བསམ་གཏན་བཞི་པའི་རབ་མཐའ་ལ་བརྟེན་སྦྱོར་ལམ་དྲོད་ནས་བཟུང༌། མི་སློབ་ལམ་གྱི་བར་སྦྱོར་ལམ་བཞི། མཐོང་ལམ་བཅུ་དྲུག བསྒོམ་ལམ་བར་ཆད་མེད་ལམ་དགུ། །རྣམ་འགྲོལ་ལམ་དགུ། མི་སློབ་ལམ་དང་བཅས་པའི་ལམ་ཐམས་ཅད་རྗེས་ཐོབ་ཀྱི་བར་མ་ཆོད་པར་མཉམ་གཞག་ཐུན་གཅིག་ལ་སྟན་ཐོག་གཅིག་ཏུ་བསྒྲོད་པ་ཡིན་ཏེ། སྟོན་དང་བསེ་རུ་བྱང་ཆུབ་བར། །བསམ་གཏན་མཐའ་རྟེན་གཅིག་ལ་ཀུན། །ཞེས་གསུངས་པའི་ཕྱིར། རང་རྒྱལ་གྱི་རིགས་ཅན་སློབ་པ་རྣམས་ནི་རང་རྒྱལ་མ་ཡིན་ཏེ། ཉན་ཐོས་ཡིན་པའི་ཕྱིར་རོ། །ཤར་གྱི་རི་བོའི་སྡེ་པ་དང༌། །ནུབ་ཀྱི་རི་བོའི་སྡེ་པ་ལ་སོགས་པའི་ཉན་ཐོས་འགའ་ཞིག བྱང་ཆུབ་སེམས་དཔའ་ནི་འཁོར་བ་ལས་མ་གྲོལ་བས་བྱང་སེམས་སུ་གྱུར་པའི་འཕགས་པ་མི་འདོད་ཅིང༌། དེའི་རྒྱུ་མཚན་གྱིས་བྱང་སེམས་ཀྱི་རྒྱུད་ཀྱི་རྣལ་འབྱོར་མངོན་སུམ་ ༼༥༡༣༽ མི་འདོད་ལ། མཛོད་ཀྱི་གྲུབ་མཐའ་བཞིན་སྐྱོང་བའི་བྱེ་བྲག་སྨྲ་བས་ནི་བྱང་སེམས་འཕགས་པ་མཉམ་གཞག་པ་ཁས་ལེན་ཏེ། སྔར་བཤད་པ་ལྟར། བྱང་སེམས་ཀྱི་མཐོང་ལམ་སྐད་ཅིག་མ་བཅུ་དྲུག་དང༌། བསྒོམ་ལམ་དགུ་ཚན་གཉིས་ཏེ་སྐད་ཅིག་མ་སུམ་ཅུ་རྩ་བཞིའི་བར་མ་ཆོད་དུ་སྐྱེ་བར་འདོད་པ་གང་ཞིག དེ་ལྟར་སྐྱེས་པའི་ཚེ་ན་རྟེན་གྱི་གང་ཟག་དེ་བྱང་སེམས་འཕགས་པ་ལས་འོས་མེད་པའི་ཕྱིར། ཉན་ཐོས་མི་སློབ་པའི་རྣལ་འབྱོར་མངོན་སུམ་ལ་ཤེས་རབ་རྐྱང་པའི་ཆ་ལས་རྣམ་གྲོལ་དང༌། ཤེས་རབ་དང་ཏིང་ངེ་འཛིན་གཉིས་ཀའི་ཆ་ལས་རྣམ་པར་གྲོལ་བའི་ཉན་ཐོས་མི་སློབ་པའི་རྣལ་འབྱོར་མངོན་སུམ་དང་གཉིས་ཡོད། ཤེས་རབ་རྐྱང་པའི་ཆ་ལས་རྣམ་གྲོལ་ནི་ཉོན་སྒྲིབ་ཙམ་སྤངས་ནས་ངོས་སྐལ་གྱི་སྙོམ་འཇུག་གི་སྒྲིབ་པ་མ་སྤངས་པའི་ཉན་ཐོས་མི་སློབ་པ་དང༌།

གཉིས་ཀའི་ཆ་ལས་རྣམ་གྲོལ་ནི་ཉོན་སྒྲིབ་དང༌། ངོས་སྐལ་གྱི་སྙོམ་འཇུག་གི་སྒྲིབ་པ་གཉིས་ཀ་སྤངས་པའི་ཉན་ཐོས་མི་སློབ་པ་དེ་ཡིན་ཏེ། རིམ་བཞིན། འགོག་པའི་སྙོམ་འཇུག་ཐོབ་པའི་ཉན་ཐོས་དགྲ་བཅོམ་པ་དང༌། མ་ཐོབ་པའི་ཉན་ཐོས་དགྲ་བཅོམ་པ་ལྟ་བུའོ། །དེ་སྐད་དུ། འགོག་ཐོག་གཉིས་ཀ་ལས་རྣམ་གྲོལ། །ཤེས་རབ་ཀྱིས་ནི་གཅིག་ཤོས་ ༼༥༡༤༽ སོ། །ཞེས་གསུངས་སོ། །ཐེག་པ་ཆེན་པོ་པ་འགའ་ཞིག་ཉན་ཐོས་ལ་ཆོས་ཀྱི་བདག་མེད་མཐོང་བའི་ཡེ་ཤེས་མེད་པས་ཉན་ཐོས་འཕགས་པའི་རྒྱུད་ལ་རྣལ་འབྱོར་མངོན་སུམ་མཚན་ཉིད་པ་མེད་དོ་ཞེས་ཀྱང་འདོད་པ་བྱུང་ལ། འདིའི་ངོས་འཛིན་ནི་གློ་བོ་མཁན་ཆེན་གྱིས་དབུ་མ་ཐལ་འགྱུར་བ་འགའ་ཞིག་ལ་མཛད་དོ། །འདིར་དཔལ་ཆོས་ཀྱི་གྲགས་པས། འཕགས་པ་ལྔ་ཀ་ལ་རྣལ་འབྱོར་མངོན་སུམ་བཞེད་པ་ནི། མདོ་སྡེ་པའི་གྲུབ་མཐའ་དང་བསྟུན་ཏེ་བདེན་བཞིའི་ཆོས་ཉིད་མངོན་སུམ་དུ་མཐོང་བའི་ཡེ་ཤེས་ལ་རྣལ་འབྱོར་མངོན་སུམ་དུ་བཞག་པའི་གནད་ཀྱིས་ཡིན་ཏེ། བདེན་བཞིའི་ཆོས་ཉིད་མངོན་སུམ་དུ་མཐོང་བ་ནི་འཕགས་པ་ལྔ་ཀ་ལ་ཡོད་པའི་ཕྱིར་རོ། །དེས་ན་འདིར་རྣལ་འབྱོར་མངོན་སུམ་ཡིན་ན་ཆོས་ཀྱི་བདག་མེད་རྟོགས་པས་མ་ཁྱབ་ལ། བདེན་བཞིའི་ཆོས་ཉིད་རྟོགས་པས་ཁྱབ་པ་ཡིན་ནོ། །གཉིས་པ་ངོ་བོའི་སྒོ་ནས་དབྱེ་ན། འཕགས་པ་ལྔའི་རྣལ་འབྱོར་མངོན་སུམ་དེ་དག་ནི་ཀུན་རྫོབ་ཀྱི་སྣང་ཆ་དང་བཅས་པའི་སྣང་བཅས་རྣལ་འབྱོར་མངོན་སུམ་དང༌། སྣང་ཆ་དེ་མེད་པའི་སྣང་མེད་རྣལ་འབྱོར་མངོན་སུམ་གཉིས་གཉིས་སུ་དབྱེ་བས་བཅུར་འགྱུར་ཏེ། དེ་དག་སྣང་བཅས་སྣང་མེད་ཀྱི། །དབྱེ་བས་གཉིས་གཉིས་རྣམ་པ་བཅུ། །ཞེས་གསུངས་པའི་ཕྱིར། ཉན་ཐོས་སློབ་པའི་སྣང་བཅས་རྣལ་འབྱོར་མངོན་ ༼༥༡༥༽ སུམ་ནི། བསམ་གཏན་གྱི་དངོས་གཞི་ཐོབ་ལ་མ་ཉམས་པའི་ཉན་ཐོས་སློབ་པ་འཕགས་པའི་རྒྱུད་ཀྱི་མངོན་པར་ཤེས་པ་ལྔ་དང༌། ཉན་ཐོས་མི་སློབ་པའི་སྣང་བཅས་རྣལ་འབྱོར་མངོན་སུམ་ཡང་གཉིས་ཀའི་ཆ་ལས་རྣམ་གྲོལ་གྱི་ཉན་ཐོས་དགྲ་བཅོམ་པའི་རྒྱུད་ཀྱི་མངོན་པར་ཤེས་པ་ལྔ་ལ་འཇོག་ཅིང༌།

གཉིས་ཀའི་ཆ་ལས་རྣམ་གྲོལ་གྱི་ཉན་ཐོས་དགྲ་བཅོམ་པའི་ལྷའི་མིག་གི་མངོན་ཤེས་དེས་སྟོང་གཉིས་བར་མ་དང༌། གཉིས་ཀའི་ཆ་ལས་རྣམ་གྲོལ་གྱི་བསེ་རུ་ལྟ་བུའི་རང་སངས་རྒྱས་ཀྱི་ལྷའི་མིག་གི་མངོན་ཤེས་དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་དང༌། བྱང་སེམས་འཕགས་པའི་ལྷའི་མིག་གི་མངོན་ཤེས་དེས། ས་བཅུའི་རིམ་པས་འཇིག་རྟེན་གྱི་ཁམས་བརྒྱ་དང་སྟོང་དང་འབུམ་ལ་སོགས་པ་དང༌། སངས་རྒྱས་ཀྱི་ལྷའི་མིག་གི་མངོན་ཤེས་དེས་འཇིག་རྟེན་གྱི་ཁམས་གྲངས་མེད་པའི་གཟུགས་ཉེ་རིང་ཆེ་ཆུང་ཐམས་ཅད་མཐོང༌། དེ་བཞིན་དུ། དེ་དག་གི་ལྷའི་རྣ་བའི་མངོན་ཤེས་དེ་དང་དེས་ཀྱང་རིམ་པ་བཞིན་སྔར་བཤད་པ་ལྟར་གྱི་འཇིག་རྟེན་གྱི་ཁམས་དེ་དང་དེ་ན་ཡོད་པའི་སྒྲ་ཉེ་རིང་ཆེ་ཆུང་ཐམས་ཅད་ཐོས་པ་ཡིན་ཏེ། མཛོད་ལས། དགྲ་བཅོམ་བསེ་རུ་སྟོན་རྣམས་ཀྱིས། །སྟོང་གཉིས་གསུམ་དང་གྲགས་མེད་མཐོང༌། །ཞེས་གསུངས་པའི་ཕྱིར། དེ་སྐད་དུ། རང་འགྲེལ་ལས། ༼༥༡༦༽ སྣང་བཅས་ལ་ཉན་ཐོས་ཀྱི་སློབ་པ་ནི་བསམ་གཏན་གྱི་སེམས་ཐོབ་ན་མངོན་པར་ཤེས་པ་འཆར་ལ་མ་ཐོབ་ན་མི་འཆར་ཞིང༌། མི་སློབ་པའང་ཤེས་རབ་ཀྱི་ཆ་ལས་རྣམ་པར་གྲོལ་བ་ལ་མངོན་པར་ཤེས་པ་ལྔ་མེད་ལ། གཉིས་ཀའི་ཆ་ལ་རྣམ་གྲོལ་དང་རང་སངས་རྒྱས་དང་སངས་རྒྱས་ཀྱིས་རིམ་པ་བཞིན་སྟོང་གཉིས་གསུམ་དང་གྲངས་མེད་ཀྱི་འཇིག་རྟེན་གྱི་ཁམས་རྣམས་མཐོང་སྟེ། ཞེས་སོགས་གསུངས་པ་ཡིན་ནོ། །བསམ་གཏན་གྱི་སེམས་ཐོབ་ན་མངོན་ཤེས་འཆར་ལ་མ་ཐོབ་ན་མི་འཆར་བའི་རྒྱུ་མཚན་ནི། སྤྱིར་མངོན་ཤེས་ཡིན་ན། བསྒོམ་པ་ལས་བྱུང་བས་ཁྱབ་ཅིང༌། དེའི་ནང་ནས་ཀྱང་བསམ་གཏན་བསྒོམ་པའི་ཞི་གནས་ལ་བརྟེན་ནས་བསམ་གཏན་གྱི་དངོས་གཞི་ཐོབ་པ་ན་མངོན་པར་ཤེས་པ་མཚན་ཉིད་པ་འཆར་ལ། མ་ཐོབ་ན་མངོན་ཤེས་སུ་མིང་བཏགས་ཀྱང་མངོན་ཤེས་མ་ཡིན་ཏེ། རྟེན་གྱི་གང་ཟག་དེ་འདོད་པ་ལ་འདོད་ཆགས་དང་མ་བྲལ་བས་སོ། །འདིས་འདོད་པ་ལ་འདོད་ཆགས་དང་མ་བྲལ་བའི་རྒྱུན་ཞུགས་དང༌།

ཕྱིར་འོང་རྣམས་ལ་སྣང་བཅས། རྣལ་འབྱོར་མངོན་སུམ་མེད་པར་བསྟན་པ་ཡིན་ནོ། །མཛོད་ལས། མངོན་ཤེས་རྣམ་དྲུག་རྣམ་གྲོལ་བློ། །ཞེས་དང༌། མངོན་རྟོགས་རྒྱན་ལས། མངོན་ཤེས་དྲུག་གསུངས་པ་ལས་འགྲེལ་པ་འདིར་མངོན་ཤེས་ལྔ་ལས་ ༼༥༡༧༽ དྲུག་གི་གསལ་ཁ་མི་འབྱུང་བའི་རྒྱུ་མཚན་ཅི་ཞེ་ན། རང་གི་བསམ་ཚོད་སྤྱིར་མངོན་ཤེས་དྲུག་གི་བཤད་ཚོད་ཡོད་ཀྱང༌། རྣལ་འབྱོར་མངོན་སུམ་དུ་འགྱུར་བའི་ལྷའི་མིག་དང་རྣ་བའི་མངོན་ཤེས། སྔོན་གྱི་གནས་རྗེས་སུ་དྲན་པའི་མངོན་ཤེས། གཞན་སེམས་ཤེས་པའི་མངོན་ཤེས། རྫུ་འཕྲུལ་གྱི་མངོན་ཤེས་དང་ལྔ་ཆར་ཟག་པ་ཟད་པའི་མངོན་ཤེས་ཉིད་ཡིན་པས། མངོན་པར་ཤེས་པ་ལྔ་སྨོས་པས་ཆོག་པ་ལ་དགོངས་པ་ཡིན་ནོ། །འདིར་དོགས་པ་འདི་འབྱུང་སྟེ། ཉན་ཐོས་འཕགས་པའི་ལྷའི་མིག་གིས་མངོན་ཤེས་ཆོས་ཅན། རྣལ་འབྱོར་མངོན་སུམ་མ་ཡིན་པར་ཐལ། དབང་ཤེས་ཡིན་པའི་ཕྱིར་ཏེ། མིག་ཤེས་ཡིན་པའི་ཕྱིར་ཏེ། མིག་གི་ཤེས་པ་ཡིན་པའི་ཕྱིར། མ་གྲུབ་ན། དེར་ཐལ། མིག་གི་མངོན་པར་ཤེས་པ་ཡིན་པའི་ཕྱིར། དེ་བཞིན་དུ་ལྷའི་རྣ་བའི་མངོན་ཤེས་ལ་ཡང་འགྲེའོ་ཞེ་ན། ལྷའི་མིག་དང་རྣ་བའི་མངོན་པར་ཤེས་པ་ཡིན་ན། མིག་དང་རྣ་བའི་ཤེས་པ་ཡིན་པས་མ་ཁྱབ་ཏེ། དཔེར་བརྗོད་ན། གཞན་སེམས་ཤེས་པའི་མངོན་པར་ཤེས་པ་ཡིན་ན། གཞན་སེམས་ཤེས་པའི་ཤེས་པ་ཡིན་པས་མ་ཁྱབ་པའི་ཕྱིར། མ་གྲུབ་ན། སོ་སྐྱེའི་རྒྱུད་ཀྱི་གཞན་སེམས་ཤེས་པའི་མངོན་ཤེས་མཐའ་དག་གིས་མ་ངེས་སོ། །ཡང་འཕགས་རྒྱུད་ཀྱི་ལྷའི་མིག་གི་ ༼༥༡༨༽ མངོན་ཤེས་སོགས་ཆོས་ཅན། དབང་ཤེས་མ་ཡིན་པར་ཐལ། རང་གི་ཐུན་མོང་མ་ཡིན་པའི་བདག་རྐྱེན་དབང་པོ་གཟུགས་ཅན་པ་ལ་བརྟེན་པའི་ཤེས་པ་མ་ཡིན་པའི་ཕྱིར་ཏེ། རང་གི་ཐུན་མོང་མ་ཡིན་པའི་བདག་རྐྱེན་ཏིང་ངེ་འཛིན་ལ་བརྟེན་པའི་ཤེས་པ་ཡིན་པའི་ཕྱིར་ཏེ། རང་གི་ཐུན་མོང་མ་ཡིན་པའི་བདག་རྐྱེན་བསམ་གཏན་གྱི་དངོས་གཞི་ལ་བརྟེན་ནས་སྐྱེས་པའི་ཤེས་པ་ཡིན་པའི་ཕྱིར་ཏེ།

འཕགས་རྒྱུད་ཀྱི་མངོན་ཤེས་ཡིན་པའི་ཕྱིར། སྤྱིར་མངོན་ཤེས་མཐའ་དག་རྒྱུ་བསམ་གཏན་གྱི་དངོས་གཞི་བསྒོམ་པ་ལས་བྱུང་ཞིང༌། ངོ་བོ་དགེ་བ་དེའང་ཤེས་རབ་གཙོ་བོར་གྱུར་པའི་མཚུངས་ལྡན་ཡིན་པས་དབང་ཤེས་དང་མངོན་ཤེས་ཀྱི་གཞི་མཐུན་ཡོད་པ་ཡང་དཀའ་སྟེ། དབང་ཤེས་ཡིན་ན་ལུང་མ་བསྟན་དང༌། མངོན་ཤེས་ཡིན་ན་དགེ་བ་ཡིན་པས་ཁྱབ་པའི་ཕྱིར། དེ་སྐད་དུ། བསྟན་བཅོས་རབ་ཏུ་བྱེད་པ་ལས། མངོན་པར་ཤེས་པ་གང་ཞེ་ན་ཤེས་རབ་དགེ་བའོ། །ཞེས་གསུངས་སོ། །ཁ་ཆེ་བྱེ་བྲག་སྨྲ་བས་མངོན་ཤེས་དང་པོ་གཉིས་ལུང་མ་བསྟན་དུ་འདོད་ཀྱང༌། མངོན་ཤེས་རྣམ་དྲུག་རྣམ་གྲོལ་བློ། ཞེས་མངོན་ཤེས་དྲུག་ཆར་རྣམ་གྲོལ་ལམ་གྱི་ངོ་བོར་གྱུར་པའི་ཤེས་རབ་ཀྱི་རང་བཞིན་དུ་བཤད་པ་དང་ནང་འགལ་ཏེ། ཁོ་རང་གི་གྲུབ་མཐའི་རང་སྐྱོན་ཡིན་ནོ། །སྣང་ ༼༥༡༩༽ མེད་རྣལ་འབྱོར་མངོན་སུམ་ནི། །བདག་མེད་རྟོགས་ཚུལ་གྱི་སྒོ་ནས་འབྱེད་པ་ཡིན་ཏེ། ཉན་ཐོས་པའི་སློབ་པའི་སྣང་མེད་རྣལ་འབྱོར་མངོན་སུམ་དེས། ཀུན་བཏགས་ཀྱི་གང་ཟག་གི་བདག་མེད་རྟོགས། ཉན་ཐོས་མི་སློབ་པའི་དེས་ལྷན་སྐྱེས་ཀྱི་གང་ཟག་གི་བདག་མེད་རྟོགས། རང་སངས་རྒྱས་ཀྱི་དེས་དེའི་སྟེང་དུ་བཟུང་བ་ཆོས་ཀྱི་བདག་མེད་ཀྱང་རྟོགས་པས་བདག་མེད་ཕྱེད་དང་གཉིས་རྟོགས། བྱང་སེམས་འཕགས་པས་དེའི་སྟེང་དུ་འཛིན་པ་ཆོས་ཀྱི་བདག་མེད་ཡང་རྟོགས་པས་བདག་མེད་གཉིས་ཀ་ཡོངས་སུ་རྫོགས་པ་རྟོགས། སངས་རྒྱས་ཀྱིས་ནི་བག་ཆགས་དང་བཅས་པའི་སྒྲིབ་པ་མཐའ་དག་སྤངས་པའི་ཚུལ་གྱིས་རྟོགས་པ་ཡིན་པའི་ཕྱིར། ཀུན་བརྟགས་ཀྱི་བདག་གི་ངོས་འཛིན་ནི། གྲངས་ཅན་གྱིས་བརྟགས་པའི་ཁྱད་པར་ལྔ་ལྡན་གྱི་བདག་དང༌། ཉན་ཐོས་མང་བསྐུར་བའི་བརྟགས་པའི་ཕུང་པོ་དང་རྫས་གཅིག་པའི་བདག་སོགས་ལ་བྱ་ཞིང༌། དེ་དག་རང་བཞིན་མེད་པར་མངོན་སུམ་དུ་རྟོགས་པ་ནི། ཀུན་བརྟགས་ཀྱི་བདག་མེད་རྟོགས་པའི་ཚད་དུ་འཇོག རྟོགས་བྱེད་ཀྱི་ལམ་དེས་སྤངས་པའི་སྤང་བྱ་མཐོང་སྤང་ལ་ཡང་སྤང་བྱ་ཀུན་བརྟགས་དང་གཞི་མེད་ཅེས་བྱ་ལ།

དེ་བཞིན་དུ་འཇིག་རྟེན་ལྷན་སྐྱེས་པས་བརྟགས་ ༼༥༢༠༽ པའི་གང་ཟག་རང་བཞིན་གྱིས་གྲུབ་པ་ནི་བརྟག་པ་མཐའ་བཟུང་གི་ལྷན་སྐྱེས་ཀྱི་གང་ཟག་གི་བདག་གི་ངོས་འཛིན་དང༌། གང་ཟག་དེ་བདེན་མེད་དམ་རང་བཞིན་མེད་པར་མངོན་སུམ་དུ་རྟོགས་པ་ན་ལྷན་སྐྱེས་ཀྱི་གང་ཟག་གི་བདག་མེད་རྟོགས་པ་དང༌། རྟོགས་བྱེད་ཀྱི་ལམ་དེས་སྤངས་པའི་སྤང་བྱ་བསྒོམ་སྤང་ལ་ཡང་སྤང་བྱ་ལྷན་སྐྱེས་དང་གཞི་བཅས་ཞེས་བྱ། རང་སངས་རྒྱས་ཀྱིས་དེའི་སྟེང་དུ་བཟུང་བ་ཕྱི་རོལ་གྱི་དོན་བདེན་མེད་དུ་རྟོགས་པས་བཟུང་བ་ཆོས་ཀྱི་བདག་མེད་གཏན་ལ་ཕབས་ཏེ་ཕྱི་དོན་བདེན་པར་མེད་པ་སེམས་ཙམ་རྣམ་བདེན་པ་དང་ཐུན་མོང་བའི་སྐབས་དང༌། བྱང་སེམས་འཕགས་པས་དེ་དག་གི་སྟེང་དུ་ཡུལ་འཛིན་བྱེད་ཀྱི་ཤེས་པ་བཟུང་རྣམ་བདེན་མེད་དུ་རྟོགས་པས་འཛིན་པ་ཆོས་ཀྱི་བདག་མེད་གཏན་ལ་ཕབས་ཅིང༌། བཟུང་རྣམ་སྒྲོ་བཏགས་སུ་འདོད་པ་སེམས་ཙམ་རྣམ་རྫུན་པའི་སྐབས་བཞིན་མཛད་པ་རྣམ་འགྲེལ་དང༌། རིགས་གཏེར་གྱི་མཐར་ཐུག་གི་ལྟ་བ་རྣམ་རྫུན་དུ་བཞེད་པ་ལ་དགོངས་པ་ཡིན་ཏེ། ཤེས་བྱ་ནང་ལ་བཞུགས་པ་ན་ཞེས་སོགས་དང་མཐུན་ནོ། །དེ་སྐད་དུ། རང་འགྲེལ་ལས། བདག་མེད་དབྱེ་བ་འདི་ཐེག་པ་ཐུན་མོང་གི་ཡིན་གྱི། ཉན་ཐོས་དང་ཐེག་པ་ཆེན་པོ་འགའ་ཞིག་འཕགས་པ་གསུམ་ལ་བདག་མེད་རྟོགས་པའི་ཁྱད་ 

༼༥༢༡༽ པར་མི་འདོད་དེ། བདེན་པ་བཞིའི་ཆོས་ཉིད་དམ་ཆོས་ཐམས་ཅད་བདག་མེད་པར་མ་རྟོགས་ན་བདེན་པ་མཐོང་བ་མི་སྲིད་པའི་ཕྱིར་རོ། །འོན་ཀྱང་མཆོག་དམན་གྱི་ཁྱད་པར་ནི་སྙིང་རྗེ་དང་ཐབས་ཀྱི་བྱེ་བྲག་ལ་ལྟོས་པར་འདོད་དོ། །ཞེས་གསུངས་སོ། །དེ་ལ་བདེན་བཞིའི་ཆོས་ཉིད་མ་རྟོགས་པར་བདེན་མཐོང་མི་འདོད་པ་ནི་ཚད་མ་སྨྲ་བའི་མདོ་སྡེ་པའི་བཞེད་པའི་གཙོ་བོ་དང༌། ཆོས་ཐམས་ཅད་བདེན་མེད་དུ་མ་རྟོགས་པར་བདེན་མཐོང་མི་འདོད་པ་ནི་ཐེག་པ་ཆེན་པོའི་ཡང་རྩེ་སྨྲ་བ་འཕགས་པ་ཀླུ་སྒྲུབ་ཀྱི་བཞེད་པ་ཡིན། རང་རང་གི་གཞུང་དུ་དེ་ལྟར་གསལ་བའི་ཕྱིར་དང༌། ཐུབ་པ་དགོངས་གསལ་དུ་ཡང༌། སློབ་དཔོན་འཕགས་པས་རིགས་ཅན་གསུམ་ལ་བདག་མེད་རྟོགས་པའི་ཁྱད་པར་མི་བཞེད་པ་འདི་དང་འདྲ་བར་གསུངས་པའི་ཕྱིར། གསུམ་པ་རྒྱུ་བསམ་པ་ལ་གསུམ་ལས། དང་པོ་ཡེ་ཤེས་གཉིས་ཀྱི་རྒྱུ་ནི། ཤེས་རབ་ཀྱིས་ཉེར་ལེན་དང༌། ཐབས་ཀྱིས་ལྷན་ཅིག་བྱེད་རྐྱེན་བྱས་ནས་ཇི་ལྟ་བའི་ཡེ་ཤེས་དང༌། ཐབས་ཀྱིས་ཉེར་ལེན་དང༌། ཤེས་རབ་ཀྱིས་ལྷན་ཅིག་བྱེད་རྐྱེན་བྱས་ནས་ཇི་སྙེད་པའི་ཡེ་ཤེས་འགྲུབ་པ་ཡིན་ཏེ། ཐབས་དང་ཤེས་རབ་ལེགས་སྦྱངས་པ། །ཕན་ཚུན་རྒྱུ་དང་རྐྱེན་གྱུར་པ། །ཇི་ལྟ་བ་དང་ཇི་སྙེད་པའི། །ཡེ་ཤེས་གཟིགས་པ་འགྲུབ་པར་ ༼༥༢༢༽ འགྱུར། །ཞེས་གསུངས་པའི་དོན་ནོ། །འདིའི་ཡེ་ཤེས་གཉིས་ནི། སངས་རྒྱས་སའི་སྣང་བཅས་དང་སྣང་མེད་མངོན་སུམ་དུ་གསལ་ལོ། །གཉིས་པ་རྣལ་འབྱོར་མངོན་སུམ་དེ་དག་མཐར་ཕྱིན་པའི་དུས་ནི། ཉན་ཐོས་བརྩོན་འགྲུས་མྱུར་བས་ཚེ་གསུམ་གྱིས་བསོད་ནམས་དང༌། གང་ཟག་གི་བདག་མེད་བསྒོམ་པས་ཉན་ཐོས་དགྲ་བཅོམ་ཐོབ་པ་ན། ཉན་ཐོས་ཀྱི་རྣལ་འབྱོར་མངོན་སུམ་མཐར་ཕྱིན། རང་རྒྱལ་གྱི་རིགས་ཅན་བརྩོན་འགྲུས་མྱུར་བས་བསྐལ་པ་བརྒྱར་སངས་རྒྱས་འབྱུང་བ་མཉེས་པ་སོགས་ཀྱིས་བསོད་ནམས་དང་བདག་མེད་ཕྱེད་དང་གཉིས་བསྒོམ་པས་རང་རྒྱལ་ཐོབ་པ་ན་དེའི་རྣལ་འབྱོར་མངོན་སུམ་མཐར་ཕྱིན།

བྱང་སེམས་བརྩོན་འགྲུས་མྱུར་ཞིང་དབང་པོ་རྣོ་བས་བསྐལ་པ་གྲངས་མེད་གསུམ་དུ་ཚོགས་གཉིས་རྒྱ་ཆེན་པོ་གོམས་པས་སངས་རྒྱས་ཐོབ་པ་ན་ཐེག་ཆེན་གྱི་རྣལ་འབྱོར་མངོན་སུམ་མཐར་ཕྱིན་པ་ཡིན་ཏེ། ཐེག་པ་རང་རང་གི་མཐར་ཐུག་གི་འབྲས་བུ་ཐོབ་པ་ལ་དེ་དང་དེའི་རྣལ་འབྱོར་མངོན་སུམ་མཐར་ཕྱིན་པར་འཇོག་པས་སོ། །འདི་ནི། ཚེ་གསུམ་བསྐལ་པ་བརྒྱ་དང་ནི། །གྲངས་མེད་གསུམ་གྱིས་དེ་མཐར་ཕྱིན། །ཞེས་པའི་དོན་ནོ། །པཎ་ཆེན་གྱིས། ཉན་རང་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་བཤད་ཀྱང༌། བསོད་ནམས་དང་བསོད་ནམས་ཀྱི་ཚོགས་ ༼༥༢༣༽ ཀྱི་ཁྱད་པར་སོགས་མ་ཕྱེ་བ་ཡིན་ཏེ། ཉན་རང་ལ་བསོད་ནམས་དང་ཡེ་ཤེས་བཤད་ཀྱི། དེ་གཉིས་ཀྱི་ཚོགས་མ་བཤད་པའི་ཕྱིར་ཏེ། ལམ་ཚོགས་གཉིས་དང་འབྲས་བུ་སྐུ་གཉིས་ནི་ཐེག་ཆེན་གྱི་ཁྱད་ཆོས་ཡིན་པའི་ཕྱིར། འགྲེལ་པར་བསྐལ་པ་བརྒྱའི་ཚོགས་དང་ཞེས་པ་ནི། བསོད་ནམས་ཆ་མཐུན་གྱི་དགེ་རྩ་ཀུན་ཚོགས་སྤྱི་ཙམ་པར་འཇོག་པའི་སྐབས་དེ་ཡིན་པས་བསོད་ནམས་ཀྱི་ཚོགས་དང་འཁྲུལ་པ་མི་བྱའོ། །གསུམ་པ་ཐབས་ལ་ལྟོས་ནས་འབྲས་བུའི་ཁྱད་པར་ནི། ཉན་རང་གིས་རྒྱུའི་དུས་སུ་ཐབས་ལ་ལེགས་པར་མ་སྦྱངས་པས། ད་ལྟ་ཐུགས་མི་གསལ་ཞིང་ཉོན་མོངས་པའི་བག་ཆགས་མ་སྤངས་པས་ཤེས་བྱ་ཐམས་ཅད་མཁྱེན་པའི་སྟོན་པ་མ་ཡིན་ལ། སངས་རྒྱས་ཀྱིས་རྒྱུའི་དུས་སུ་ཐབས་ལ་ཡུན་རིང་གོམས་པས་ད་ལྟ་ཐུགས་གསལ་ཞིང༌། བག་ཆགས་དང་བཅས་པའི་སྒྲིབ་པ་སྤངས་པས་ཤེས་བྱ་ཐམས་ཅད་མཁྱེན་པའི་སྟོན་པ་ཡིན་ཏེ། རྣམ་འགྲེལ་ལས། རྣམ་པ་དུ་མར་ཐབས་མང་པོ། །ཡུན་རིང་དུས་སུ་གོམས་པ་ལས། །ཞེས་སོགས་གསུངས་པའི་ཕྱིར། འདི་ནི་ཐབས་ཞན་པས་ན་རྣམ་གྲོལ་གཉིས། ཞེས་སོགས་ཚིགས་བཅད་ཀྱི་དོན་ནོ། །ཐབས་མང་ཞེས་པའི་མང་ཚིག་གིས། །བརྩེ་བ་སྙིང་རྗེ་ཆེན་པོ་ཐབས་སྤྱི་དང༌། བསམ་ ༼༥༢༤༽ གཏན་དང༌། སྨོན་ལམ་དང༌། སྦྱིན་པ་ལ་སོགས་པ་ཐབས་ཀྱི་བྱེ་བྲག་ཀུན་བསྟན་པ་ཡིན་ཏེ། ཐེག་ཆེན་གྱི་སྤྱོད་པའི་ཆ་རྣམས་ཐབས་དང༌།

ལྟ་བའི་ཆ་རྣམས་ཤེས་རབ་ཀྱི་ཕྱོགས་སུ་འཇོག་དགོས་པ་དཔྱོད་ལྡན་གྱིས་མཐོང་བའི་ཕྱིར། གཉིས་པ་ཡུལ་ལ་ཚད་མར་འགྱུར་བའི་ཚུལ་ལ་གསུམ་ལས། དང་པོ་རྣལ་འབྱོར་གྱི་མངོན་སུམ་ཐམས་ཅད་ཚད་མར་བསྒྲུབ་པ་ནི། བོད་སྔ་རབས་པ་རྣམས། རྣལ་འབྱོར་མངོན་སུམ་དང་བཅད་ཤེས་ཀྱི་གཞི་མཐུན་འདོད་ཅིང༌། དེ་ཚད་མར་འཇོག་པ་ལ་འཇུག་ཡུལ་ངེས་པ་དགོས་ཏེ། ཚད་མར་འཇོག་པ་ལ་མྱོང་སྟོབས་ཀྱིས་སྒྲོ་འདོགས་གཅོད་དགོས་པའི་ཕྱིར། ཞེས་ཟེར་བ་དེ་འགོག་པར་བཞེད་ནས། བཅད་ཤེས་དང་ནི་ངེས་པ་གཉིས། །རྟོག་པ་ཡིན་ཕྱིར་མངོན་སུམ་མིན། །དེས་ན་རྣལ་འབྱོར་མངོན་སུམ་ཀུན། །མངོན་སུམ་ཡིན་ཕྱིར་ཚད་མར་གྲུབ། །ཅེས་གསུངས་ཏེ། དོན་ནི། བཅད་ཤེས་དང་ངེས་པ་གཉིས་ཆོས་ཅན། ཁྱོད་དང་མངོན་སུམ་གྱི་གཞི་མཐུན་སྲིད་པ་མ་ཡིན་ཏེ། རྟོག་པ་ཡིན་པའི་ཕྱིར། དེས་ན་རྣལ་འབྱོར་མངོན་སུམ་ཀུན་ཆོས་ཅན། རང་སྟོབས་ཀྱིས་ངེས་པ་འདྲེན་ནུས་མི་ནུས་དཔྱད་པར་བྱ་ཡི་ཚད་མ་ཡིན་མིན་དཔྱད་པར་བྱ་བ་མིན་ཏེ། མངོན་སུམ་ཡིན་པའི་ཕྱིར་ན་ཚད་མར་གྲུབ་པ་གཞིར་བཞག་པས་སོ། །ཞེས་པའོ། །གཉིས་པ་ཚད་ ༼༥༢༥༽ མ་དེས་འཇུག་ལྡོག་བྱེད་པའི་ཚུལ་ནི། འོ་ན་རྣལ་འབྱོར་མངོན་སུམ་གྱིས། །རང་གི་འཇུག་ཡུལ་མ་ངེས་ན་རང་ཡུལ་ལ་འཇུག་ལྡོག་བྱེད་པ་མི་འཐད་པར་འགྱུར་རོ་ཞེ་ན། སྤྱིར་རྣལ་འབྱོར་མངོན་སུམ་རྒྱུད་ལ་མི་ལྡན་པའི་སོ་སོ་སྐྱེ་བོའི་ཚད་མ་རྣམས་ནི་རང་གི་འཇུག་ཡུལ་ལ་རང་སྟོབས་དང་གཞན་སྟོབས་གང་རུང་གི་སྒོ་ནས་ངེས་པ་དྲངས་ནས་འཇུག་ལྡོག་བྱེད་ལ། འཕགས་པ་རྟོག་པའི་བག་ཆགས་མ་སྤངས་པ་ཉན་རང་དང༌། མ་དག་ས་བདུན་ལ་གནས་པ་རྣམས་རྗེས་ཐོབ་རང་བཞིན་དུ་གནས་པ་ནི། རང་རྒྱུད་ཀྱི་དབང་མངོན་དང་རྣལ་འབྱོར་མངོན་སུམ་དང་རྗེས་དཔག་སོགས་ཀྱི་ཚད་མ་མཐའ་དག་སོ་སྐྱེའི་ཚད་མ་དང་འདྲ་བར་འཇུག་ལྡོག་བྱེད་ལ། སྨོན་ནས་ཤེས་པའི་ཏིང་འཛིན་ལ་མཉམ་པར་བཞག་པ་ན་རང་རྒྱུད་ཀྱི་རྣལ་འབྱོར་མངོན་སུམ་རྣམས་རང་ཡུལ་ལ་ཏིང་ངེ་འཛིན་གྱི་སྟོབས་ཀྱིས་འཇུག་ལྡོག་བྱེད།

རྟོག་པའི་ས་བོན་སྤངས་པ་དག་པ་ས་གསུམ་གྱི་བྱང་སེམས་ཀྱི་རྒྱུད་ཀྱི་རྣལ་འབྱོར་མངོན་སུམ་རྣམས་དཔའ་བར་འགྲོ་བ་དང༌། རིན་ཆེན་ཕྱག་རྒྱ་ལ་སོགས་པའི་ཏིང་ངེ་འཛིན་ཁྱད་པར་ཅན་གྱི་སྟོབས་ཀྱིས་རང་ཡུལ་ལ་འཇུག་ལྡོག་བྱེད་པ་ཡིན་ཏེ། སོ་སོ་སྐྱེ་བོའི་ཚད་མ་ནི་ཞེས་སོགས་ཚིག་བཅད་གསུངས་པ་འདི་ལ་ལུང་ཁུངས་ཞིག་ཡོད་སྣང་བ་ ༼༥༢༦༽ སྔོན་གྱི་མཆན་རྙིང་སོགས་ལས་བཙལ་བར་བྱའོ། །གསུམ་པ་དུས་གསུམ་མཁྱེན་པའི་ཡེ་ཤེས་དཔྱད་པ་ནི། འོ་ན་སངས་རྒྱས་ཀྱི་ཡེ་ཤེས་ཀྱིས་འདས་མ་འོངས་མི་མཁྱེན་ན་ཤེས་བྱ་ཀུན་མཁྱེན་པར་མི་རུང་ལ། མཁྱེན་ན་འདས་མ་འོང་གི་རྣམ་པ་སྣང་ནས་མཁྱེན་དགོས་ལ། དེ་ལྟར་ན་དུས་གསུམ་རྫས་སུ་གྲུབ་པར་འགྱུར་རོ་ཞེ་ན། སངས་རྒྱས་ཆོས་ཅན། ཁྱོད་ཀྱི་དུས་གསུམ་མཁྱེན་ཚུལ་སོགས་སོ་སོ་སྐྱེ་བོའི་བློས་དཔག་པར་མི་ནུས་ཏེ། མ་དག་པའི་སྣང་ཆ་འདི་ཀུན་དག་པའི་སྣང་བར་གནས་གྱུར་བསམ་གྱིས་མི་ཁྱབ་པའི་ཡེ་ཤེས་བརྙེས་པ་ཅན་ཡིན་པའི་ཕྱིར། དེ་སྐད་དུ། རྣམ་འགྲེལ་ལས། རྣལ་འབྱོར་རྟོགས་པ་བསམ་མི་ཁྱབ་ཅེས་དང༌། འདིར་ཡང༌། བསམ་གྱིས་མི་ཁྱབ་ཡེ་ཤེས་ཅན། །དེ་ཡི་མཁྱེན་པ་དཔག་མི་ནུས། །ཞེས་གསུངས་སོ། །གསུམ་པ་རྣལ་འབྱོར་མངོན་སུམ་སྒྲུབ་བྱེད་ཀྱི་ཚད་མ་ལ་གསུམ་སྟེ། ངོ་བོ་སྒྲུབ་པ། མཚན་ཉིད་སྒྲུབ་པ། གྲུབ་པའི་དོན་ལ་མི་འཐད་པ་སྤངས་པའོ། །དང་པོ་ལ་གཉིས་ལས། འདས་པ་སྒྲུབ་པ་ནི། གང་ཚིག་གི་ཁྱད་པར་དཔྱད་གསུམ་གྱིས་དག་པ་ཉིད་དུ་ངེས་པར་གྱུར་ན་སྔོན་བྱུང་ཟིན་པའི་རྣལ་འབྱོར་མངོན་སུམ་ཡང་དཔག་པར་ནུས་ཏེ། རྟགས་སྦྱོར་དུ་བཀོད་ན། གང་རང་གི་བརྗོད་བྱ་སྟོན་པ་ལ་དཔྱད་གསུམ་གྱིས་རྣམ་པར་དག་པའི་ཚིག་ཁྱད་པར་ཅན་ཡིན་ན་རང་གི་ ༼༥༢༧༽ བརྗོད་དོན་རྟོགས་པའི་རྣལ་འབྱོར་མངོན་སུམ་སྔོན་དུ་སོང་བས་ཁྱབ། དཔེར་ན་གཞུང་འཆད་པ་པོ་ཚད་ལྡན་གྱི་བཤད་པའི་རང་རང་གི་གཞུང་བཞིན་ཤེར་ཕྱིན་གྱི་གཞུང་བཀའ་བརྒྱད་སྟོང་པ་ཡང་རང་གི་བརྗོད་དོན་སྟོན་པ་ལ་དཔྱད་གསུམ་གྱིས་རྣམ་པར་དག་པའི་ཚིག་ཁྱད་པར་ཅན་ཡིན་ནོ། །ཞེས་པ་ལྟ་བུའོ། །འདི་ནི་དཔྱོད་པ་པ་སོགས་རྣལ་འབྱོར་མངོན་སུམ་མི་འདོད་པའི་ལོག་རྟོག་གི་གཉེན་པོར་ཡིན་པས་རྣལ་འབྱོར་མངོན་སུམ་ཉིད་སྒྲུབ་བྱེད་ཀྱི་རིགས་པའོ། །འདི་ནི་རྣམ་འགྲེལ་ལས།

ཡིད་ཆེས་ཚིག་ནི་མི་བསླུ་བའི། །སྤྱི་ལས་འདི་ཡུལ་ལྐོག་གྱུར་ནའང༌། །ཞེས་པ་དེས་དོན་གྱིས་བསྟན་ཞིང༌། འདིར་ཚིག་གི་ཁྱད་པར་ངེས་གྱུར་ན། སྔོན་བྱུང་བའང་དཔག་པར་ནུས། །ཞེས་པའི་དོན་ནོ། །གཉིས་པ་མ་འོངས་པ་འབྱུང་བ་སྒྲུབ་པ་ནི། གང་རྟེན་བརྟན་ཞིང་ཁྱད་པར་དུ་འགྱུར་བ་བསྒོམ་པ་ཡིན་ན། གོམས་པ་རྫོགས་གོམས་བྱའི་དོན་དེ་ལ་གསལ་སྣང་འབྱུང་བས་ཁྱབ། དཔེར་ན་འདོད་འཇིགས་གོམས་པའི་བློ་བཞིན་སྟོང་ཉིད་བསྒོམ་པའི་བློ་ཡང་དེ་ཡིན་ནོ། །ཞེས་པའི་རང་བཞིན་གྱི་རྟགས་སྦྱོར་འདི་རྣལ་འབྱོར་མངོན་སུམ་གྱི་རྒྱུ་ལ་ལོག་རྟོག་གི་གཉེན་པོར་ཡིན་ཏེ། རྒྱང་འཕེན་པ་རྣམས་སྐྱེ་བ་སྔ་ཕྱི་མི་འདོད་པས་སྟོང་ ༼༥༢༨༽ པ་ཉིད་དང་སྙིང་རྗེ་རྣམས་སྐྱེ་བ་དུ་མར་ཡུན་རིང་དུ་གོམས་པ་མི་འདོད་པ་དེ་བཀག་ནས། དེ་དག་ཡུན་རིང་དུ་གོམ་པ་ལས་གོམ་བྱའི་དོན་ལ་གསལ་སྣང་འབྱུང་བ་སྒྲུབ་སྟེ། རྒྱུ་ཚོགས་གྲངས་ཚང་གི་རྟགས་ལས་འབྲས་བུ་རྣལ་འབྱོར་མངོན་སུམ་འབྱུང་བའི་སྒྲུབ་བྱེད་དུ་འགྱུར་བའི་ཕྱིར། དེ་ཡང་རྣམ་འགྲེལ་ལས། གང་གང་ཤིན་ཏུ་གོམ་གྱུར་པ། །བསྒོམ་པ་ཡོངས་སུ་རྫོགས་པ་ན། །དེ་གསལ་མི་རྟོག་བློ་འབྲས་ཅན། ཞེས་དང༌། འདིར་ཡང༌། གོམས་པ་རྫོགས་ནས་དེ་གསལ་བ། །མཐའ་གཞན་བཀག་པའི་ངེས་པས་འགྲུབ། །ཅེས་པས་བསྟན་ནོ། །རྟགས་དེའི་ཚུལ་སྒྲུབ་པ་ལ། ཕྱོགས་ཆོས་དང་ཁྱབ་སྒྲུབ་གཉིས། དང་པོ་ལ་རྟེན་བརྟན་པར་བསྒྲུབ་པ། གོམས་པ་ངང་གི་ཁྱད་པར་དུ་འགྱུར་བ། དེ་བསྒོམ་པ་བསྒྲུབ་པ་དང་གསུམ་ལས། དང་པོ་ནི། ཕྱ་པ་ལ་སོགས་པ་ཁ་ཅིག རིག་པའི་ཡ་མཐའ་དང་མ་མཐའ་ཐུག་པ་མེད་པས་སྔ་ཕྱིའི་རྒྱུན་བརྟན་པ་རང་རྒྱུད་ཀྱི་རང་རིག་མངོན་སུམ་གྱིས་འགྲུབ་སྟེ། དཔེར་ན་མདུན་གྱི་དུ་བ་ཙམ་མེ་ལས་བྱུང་བར་མངོན་སུམ་དུ་གྲུབ་པས་མེ་སྔོན་དུ་མ་སོང་བའི་དུ་བའི་རིགས་མཐའ་དག་ཁེགས་པ་དང༌། མདུན་གྱི་སྒྲོན་མེ་ཙམ་གྱིས་འོད་འབྱིན་པར་གྲུབ་པས་འོད་མི་འབྱིན་པའི་སྒྲོན་མེ་མཐའ་དག་དངོས་སུ་ཁེགས་པ་བཞིན་དུ་རང་རྒྱུད་ཀྱི་རང་

༼༥༢༩༽ རིག་གིས་ད་ལྟར་གྱི་རིག་པ་ཙམ་རིག་པས་སྔ་མ་ལས་བྱུང་བར་གྲུབ་པས་རིག་པ་སྔ་མ་སྔོན་དུ་མ་སོང་བའི་རིག་པ་ཙམ་ཁེགས། རིག་པ་ད་ལྟར་བས་རིག་པ་ཕྱི་མ་བསྐྱེད་པ་རང་རིག་གིས་གྲུབ་པས་རིག་པ་ཕྱི་མ་མི་སྐྱེད་པའི་རིག་པ་ཙམ་ཁེགས་པ་ཡིན་ནོ། །ཟེར་བ་མི་འཐད་དེ། དེས་ད་ལྟར་གྱི་རིག་པ་ཙམ་རིག་པ་སྔ་ཕྱི་དང༌། འབྲེལ་བ་ཅན་དུ་གྲུབ་ཀྱང༌། སྐྱེ་བ་དང་འཆི་བའི་རིག་པས་ཐོག་མཐའ་ཐུག་མེད་དུ་མི་འགྲུབ་པའི་ཕྱིར་དང༌། མེ་དང་སྒྲོན་མེའང་འདིའི་དཔེ་རུ་མི་རུང་བའི་ཕྱིར། རང་གི་ལུགས་ལ་འདས་པ་ཐུག་མེད་དང་མ་འོངས་པ་ཐུག་མེད་དུ་སྒྲུབ་པ་གཉིས་ལས། དང་པོ་ལ་རྟགས་འགོད་པ་ན། སྐྱེས་མ་ཐག་པའི་སེམས་ཆོས་ཅན། ཉེར་ལེན་གྱི་རྒྱུ་སྔ་མ་སྔོན་དུ་སོང་སྟེ། རིག་པ་ཙམ་ཡིན་པའི་ཕྱིར། ད་ལྟར་གྱི་རིག་པ་བཞིན་ཅེས་བྱ་བའི་འབྲས་རྟགས་འདི་ཡིན་ཏེ། རྩ་བར་ཡང༌། སེམས་ལས་གཞན་ལ་ལྟོས་མེད་ཀྱི། །རྟགས་ཀྱིས་སྔོན་མཐའ་ཐུག་མེད་འགྲུབ། །ཅེས་པའི་དོན་ནོ། །གཉིས་པ་མ་འོངས་པ་སྒྲུབ་པ་ནི། སེམས་ཀྱི་ཕྱི་མཐའ་རྟེན་བརྟན་པའམ་རྒྱུན་བརྟན་པར་སྒྲུབ་པ་ཡིན་ཞིང༌། འདི་ལ་རང་འགྲེལ་དུ། བདག་འཛིན་དང་བཅས་པ་དང༌། བདག་འཛིན་མེད་པའི་གསལ་བ་ཐུག་མེད་དུ་བསྒྲུབ་པའི་ས་བཅད་གཉིས་མཛད་ནས། སླར་ ༼༥༣༠༽ ས་བཅད་ཕྱི་མ་རང་གི་ཐད་དུ་གསལ་བ་ཙམ་རྟེན་བརྟེན་པར་བསྒྲུབ་ཞེས་སྔ་མ་དང་མི་འདྲ་བ་ཞིག་བཤད་སྣང་ལ། ཀུན་མཁྱེན་གཡག་པ་དང༌། གློ་བོ་མཁན་ཆེན་གཉིས་ཀྱིས། འགྲེལ་པའི་དཔེ་ལ་ཇི་ལྟར་ཡོད་པ་དེ་ཀ་སོར་བཞག་མཛད། པཎ་ཆེན་དང་ཀུན་མཁྱེན་ཆེན་པོ་སོགས་ཀྱིས་བཅད་ཕྱི་མའི་ཐད་རང་དུ། ཚིག་རང་འགྲེལ་གྱི་དེ་ལས་འདོན་པ་མ་བསྒྱུར་ཡང༌། དོན་བདག་འཛིན་མེད་པའི་གསལ་བ་ཐུག་མེད་ལ་སྦྱར་ནས་བཤད། རྗེ་བཙུན་མུས་རབ་འབྱམས་པས། གསལ་བ་ཙམ་རྟེན་བརྟན་པར་བསྒྲུབ་པར་འདོན་པ་བསྒྱུར་ཏེ་སྔར་གྱི་ས་བཅད་གཉིས་པ་དེ་དངོས་སུ་བཞེས་པར་མཛད། རང་གི་བསམ་ཚོད་སྔར་གྱི་ས་བཅད་གཉིས་པ་བསྡེབས་པ་གནང་བའི་སྐབས་སུ།

གསལ་བ་ཙམ་རྟེན་བརྟན་པར་བསྒྲུབ་པ་གཉིས་པར་འོས་ཤིས། བདག་འཛིན་མེད་པའི་གསལ་བ་ཐུག་མེད་ནི་ཚིག་གྲོགས་སྔ་མའི་འགྲོས་ལས་གཞན་ཞིག་གི་བློས་བཏགས་ཤོར་བ་ལས་འོས་མེད་དོ། །དེ་ལྟར་གཉིས་ཀྱི་དང་པོ་ལ་གསུམ་ལས། དང་པོ་རྟགས་འགོད་པ་ནི། བདག་འཛིན་ཅན་གྱི་སྐྱེས་བུ་འཆི་ཁ་མའི་སེམས་ཆོས་ཅན། བདག་འཛིན་ཅན་གྱི་ཚེ་ཕྱི་མའི་སེམས་བསྐྱེད་ངེས་ཏེ། དེའི་རྒྱུ་ཚོགས་ཚང་ཞིང་གེགས་མེད་པའི་ཕྱིར། རྒྱུ་རྐྱེན་ཚོགས་པ་ཐ་མའི་མྱུ་གུ་བཞིན། །ཞེས་ ༼༥༣༡༽ པའི་རང་བཞིན་གྱི་རྟགས་ཀྱིས་བདག་འཛིན་ཅན་གྱི་སེམས་ཀྱི་ཕྱི་མཐའ་བདག་འཛིན་མ་སྤངས་ཀྱི་བར་དུ་འགྲུབ་པ་ཡིན་ཏེ། རྒྱུ་ཚོགས་ཚང་ཞིང་གེགས་མེད་པའི། །རྟགས་ཀྱིས་ཕྱི་མཐའ་ཐུག་མེད་འགྲུབ། །ཅེས་པའི་དོན་ནོ། །གཉིས་པ་ཚུལ་སྒྲུབ་པ་ལ། ཕྱོགས་ཆོས་དང་ཁྱབ་བསྒྲུབ་གཉིས་ལས། དང་པོ་ལ། འཁོར་བའི་འཇུག་ལྡོག་ཤེས་དགོས་པས་དེ་ལ་དགག་བཞག་སྤངས་གསུམ་ལས། དང་པོ་ནི། ལས་དང་ལུས་སེམས་འཁོར་བའི་རྒྱུ། །གཉིས་པ་སྤངས་ཕྱིར་དཀའ་སྤྱོད་ཟེར། །ཞེས་སོགས་ཚིག་བཅད་ཀྱིས་བསྟན། འདིའི་ཕྱོགས་སྔ་མ་པཎ་ཆེན་གྱིས་མུ་སྟེགས་སྤྱོད་པ་པ་དང༌། གློ་བོ་མཁན་ཆེན་གྱིས་གཅེར་བུ་བ་ལ་ངོས་བཟུང་བ་ལས་ཕྱི་མ་འཐད་པར་སེམས་ཏེ། ལུས་ཀྱི་དཀའ་ཐུབ་མེ་ལྔ་བརྟེན་པ་སོགས་ཐར་ལམ་དུ་འདོད་པ་གཅེར་བུ་བའི་ལུགས་སུ་སྣང་བའི་ཕྱིར་རོ། །གཉིས་པ་རང་ལུགས་ལ། སྤྱིར་ཡང་སྲིད་ཙམ་སྐྱེ་བའི་རྒྱུ་ནི་མ་རིག་པ་ཡིན་ཏེ། མ་རིག་པ་ལས་ཉོན་མོངས་དང་ལས་དང་སྐྱེ་བ་གསུམ་རིམ་བཞིན་དུ་འབྱུང་བའི་ཕྱིར། བྱེ་བྲག་དབང་ཤེས་སྐྱེ་བའི་རྒྱུ་ནི། སྐྱེ་མཆེད་འདི་ལས་སྐྱེ་མཆེད་གཞན། །དེ་ཡི་བཟང་ངན་ལས་ཀྱི་བྱེད། །ཅེས་པའི་དོན། འཆི་ཁའི་དབང་ཤེས་ཀྱིས་ཉེར་ལེན་བྱས། འཆི་ཁའི་དབང་པོ་ ༼༥༣༢༽ གཟུགས་ཅན་པས་ལྷན་ཅིག་བྱེད་རྐྱེན་བྱས་ནས་ཕྱི་མའི་དབང་ཤེས་སྐྱེ་ལ། འཆི་ཁའི་ནང་གི་སྐྱེ་མཆེད་ཀྱིས་ཉེར་ལེན་བྱས།

འཆི་ཁའི་དབང་ཤེས་ཀྱིས་ལྷན་ཅིག་བྱེད་རྐྱེན་བྱས་པ་ལས། ཕྱི་མའི་ནང་གི་སྐྱེ་མཆེད་གཞན་སྐྱེ་ཞིང༌། སྐྱེ་མཆེད་གཉིས་པོ་དེའི་བཟང་ངན་གྱི་ཁྱད་པར་ལས་ཀྱིས་བྱེད་པ་ཡིན་ནོ། །པཎ་ཆེན་གྱིས། ཡང་སྲིད་སྐྱེ་བའི་རྒྱུ་ལ་མ་རིག་པ་འཕེན་བྱེད་དང༌། ལས་འགྲུབ་བྱེད་ཀྱི་རྒྱུར་མཛད་པ་ནི་མི་འཐད་དེ། མ་རིག་པ་ནི་འཁོར་བའི་རྩ་བ་ཅན་ཡིན་ཡང་འཕེན་བྱེད་མ་ཡིན་པའི་ཕྱིར་དང༌། ཚེ་སྔ་མའི་དབང་ཤེས་རྒྱུ་འབྲས་ལས་ཕྱི་མའི་དབང་ཤེས་རྒྱུ་འབྲས་སྐྱེ་བ་ལ་འགྲུབ་བྱེད་ཀྱི་ལས་མི་དགོས་པའི་ཕྱིར། འདིར་གཟུགས་མེད་ཁམས་ན་དབང་པོ་གཟུགས་ཅན་པ་དང་དབང་ཤེས་དང༌། གཟུགས་སྒྲ་ཡོད་མེད་ཀྱི་མཐའ་ཆོད་རྒྱ་འགྲེལ་དང་སྦྱར་བ་ནི། བློ་གྲོས་གསར་བུ་བ་དག་སྐྲག་པ་སྐྱེ་བར་འགྱུར་བས་རེ་ཞིག་མ་སྤྲོས་སོ། །འཁོར་བར་སྐྱེ་བའི་རྒྱུ་དེའི་གཉེན་པོ་ནི། །བདག་མེད་བདག་དང་འགལ་བས་ན། །བདག་མེད་མཐོང་བས་དེ་སུན་འབྱིན། །ཞེས་པ་ལྟར། བདག་མེད་མངོན་སུམ་རྟོགས་པའི་ཤེས་རབ་དང་བདག་འཛིན་གཉིས་ལྷན་ཅིག་མི་གནས་འགལ་གྱི་གནོད་བྱ་གནོད་བྱེད་ཡིན་པས། ཚ་གྲང་བཞིན་ཤེས་རབ་སྐྱེས་པ་ན་བདག་འཛིན་མྱུར་དུ་ཡུལ་ཐོན་ནས་འབྲས་ 

༼༥༣༣༽ བུ་འཁོར་བའི་སྐྱེ་བ་ལས་གྲོལ་ཏེ། རྣམ་འགྲེལ་ལས། སྟོང་ཉིད་ལྟ་དང་དེ་འགལ་ཕྱིར། །ཞེས་སོགས་གསུངས་པའི་ཕྱིར། རང་འགྲེལ་ལས། རྟག་མི་རྟག་གམ་ཞེས་པའི་འདམ་ཁ་ཅན་གྱི་དཔེ་གསུངས་པ་ནི། ཡུལ་བདག་དང་བདག་མེད་ཀྱི་འགལ་བའི་དཔེ་ཡིན་ལ། དེ་ལ་དེ་གཉིས་ཕན་ཚུན་སྤང་འགལ་ལས་འོས་མེད་པས་བདག་སྤྱི་ཙམ་པ་དངོས་པོ་ཁས་ལེན་ཨེ་ནུས་དཔྱད་པར་བྱའོ། །གསུམ་པ་རྩོད་སྤངས་ལ། སྐྱེ་རྒྱུ་ལ་རྩོད་པ་སྤང་བ་དང༌། གཉེན་པོ་ལ་རྩོད་པ་སྤང་བ་གཉིས་ལས། དང་པོ་ལ། རྒྱུ་གསུམ་གསུངས་པ་དང༌། འགལ་བ་སྤང་བ་སོགས་གསུམ་ཡོད་པ་འགྲེལ་པར་གསལ། གཉིས་པ་གཉེན་པོ་ལ་རྩོད་པ་སྤང་བ་ལ་གཉིས་ལས། དང་པོ་ལ་རྩ་ཚིག་དངོས་སུ་མེད་ཀྱང་འགྲེལ་པར་གསུང་ཚུལ་བརྗོད་ན། མ་རིག་པ་དང་བྲལ་བས་སྐྱེ་བ་མི་ལེན་ན། མཐོང་ལམ་སྐྱེས་པ་ཉིད་ནས་སྐྱེ་བ་མི་ལེན་པར་འགྱུར་རོ་ཞེས་རྩོད་ན། མ་རིག་པ་དང་བྲལ་བའི་གཏན་ཚིགས་མ་གྲུབ་ཏེ། མཐོང་ལམ་པས་མ་རིག་པ་ཀུན་བཏགས་སྤངས་ཀྱང་འཁོར་བར་སྐྱེ་བའི་རྒྱུར་གྱུར་པའི་ལྷན་སྐྱེས་མ་སྤངས་པའི་ཕྱིར་ཏེ། རྣམ་འགྲེལ་ལས། ལྷན་ཅིག་སྐྱེས་པ་མ་སྤང་ཕྱིར། །སྤང་ན་ཡང་སྲིད་ག་ལ་ཡོད། །ཅེས་གསུངས་པའི་ཕྱིར། འོ་ན་དགྲ་བཅོམ་པས་ལྷན་སྐྱེས་ ༼༥༣༤༽ ཀྱི་བདག་མ་སྤངས་ཡང་སྲིད་མི་ལེན་པ་དང༌། ས་བརྒྱད་པ་པས་ལྷན་སྐྱེས་ཀྱི་བདག་སྤངས་ཀྱང་ཡང་སྲིད་ལེན་པ་འགལ་ལོ་ཞེ་ན། འདིའི་ལན་ལ་རང་འགྲེལ་དུ་གྲུབ་མཐའ་སྨྲ་བ་དག་གི་ལན་འདེབས་བཞིར་བཤད་པ་ལ། སོ་སོའི་ངོས་འཛིན་ནི། གློ་བོ་མཁན་ཆེན་གྱིས། དང་པོ་མངོན་པ་ཀུན་བཏུས་ཀྱི་རྗེས་འབྲང་དག་དང༌། གཉིས་པ་སྤྱོད་འཇུག་ལས། སྲིད་འདི་ཉོན་མོངས་ཅན་མིན་ཡང༌། །ཀུན་རྨོངས་བཞིན་དུ་ཅི་སྟེ་མེད། །ཅེས་པའི་དོན། དགྲ་བཅོམ་པ་ལ་ཉོན་མོངས་ཅན་མ་ཡིན་པའི་སྲེད་པ་ཡོད་ལ། དེ་རང་ངམ་གཞན་གྱིས་སད་ནས་ཐེག་ཆེན་ལམ་དུ་འཇུག་པའི་གྲུབ་མཐའ་དང་སྦྱར། གསུམ་པ་དང་བཞི་པ་ཡང་ཉན་ཐོས་སྡེ་པ་འགའ་ཞིག་ལ་ངོས་འཛིན་གསུང་བའི་གསལ་ཁ་རེ་མཛད།

གཞན་དགོངས་འགྲེལ་ཕལ་ཆེར་ན་གསལ་ཁ་ཆེར་མི་སྣང༌། འདི་འདྲའི་རིགས་ཅན་ཀུན་ལ་བློ་གྲོས་རྩལ་དུ་བཏོན་ནས་བདག་ཉིད་ཆེན་པོའི་དགོངས་པ་གང་ལོང་དང་གསལ་ཁ་དགོས་པ་ཕྱོགས་སྔ་ངོས་འཛིན་དང་ལུང་ཁུང་འཚོལ་དགོས་པ་སོགས་ལ་ཡིད་ཆེས་ཀྱི་གསལ་ཁ་ཐོན་པ་རང་ཅག་རྗེས་འབྲང་ཀུན་གྱི་བྱ་བར་རིགས་ཏེ། དེ་ལྟར་བྱས་ན་བསྟན་པ་ལ་བྱ་བ་བྱས་པར་འགྱུར་བ་དང༌། གནས་སྐབས་དང་མཐར་ཐུག་ཀུན་ཏུ་ཆོས་ཀྱི་རྗེས་ཡེ་ཤེས་གཟིགས་པའི་བྱིན་རླབས་འཇུག་པ་སོགས་ ༼༥༣༥༽ དོན་ཆེན་པོ་དང་ལྡན་ནོ། །ཀྭ་ཡེ་གྲོགས་དག་དོན་མེད་བྱ་བ་ཀུན། །གཞི་མདོའི་རྩྭ་བཞིན་དོར་ལ་ཐོས་བསམ་སྦྱོངས། །དཔྱོད་ལྡན་རྒྱལ་བའི་བསྟན་པ་འཛིན་ནུས་པ། །གཅིག་ཙམ་ཡིན་ཡང་འཇིག་རྟེན་སྣང་བར་ནུས། །ཉི་མ་ཟླ་བ་རེ་རེ་ཙམ་ཡིན་ཡང༌། །གླིང་བཞིན་ཀུན་ཏུ་གསལ་བར་བྱེད་ལ་ལྟོས། །ཐོས་དང་བསམ་པའི་བག་ཆགས་གོང་འཕེལ་བས། །སྐྱེ་བ་ཀུན་ཏུའང་མཁས་པའི་རྒྱལ་ས་ཐོབ། །བར་གྱི་ཚིགས་བཅད་དོ། །གཉེན་པོ་ལ་རྩོད་སྤང་གཉིས་པ་ནི། འཇིག་རྟེན་ལྷན་སྐྱེས་ཀྱི་བདག་སྤངས་པས་ཡང་སྲིད་མི་ལེན་ན། བདག་འཛིན་ཅན་གྱི་སེམས་བརྟན་པ་མི་འགྲུབ་བོ་ཞེ་ན། ལན་ནི། ས་བོན་ཐོག་མ་ཡོད་མིན་ཡང༌། །མེས་བསྲེགས་པ་ན་ཕྱི་མཐའ་མཐོང༌། །དེ་བཞིན་འཁོར་བ་ཐོག་མེད་ཀྱང༌། །བདག་མེད་མཐོང་ན་ཕྱི་མཐའ་འགྲུབ། །ཅེས་པ་ལྟར་ན། ས་བོན་གྱི་དཔེ་བཞིན་དུ། འཁོར་བ་སྤྱི་དང་གང་ཟག་སྒོས་གཅིག་གིའང་འཁོར་བ་ལ་ཐོག་མ་མེད་ཀྱང༌། བདག་མེད་རྟོགས་པའི་ཤེས་རབ་ཀྱི་མེ་སྐྱེས་ཏེ་བདག་འཛིན་གྱི་ས་བོན་ཉེ་བར་བསྲེགས་པ་ན་འཁོར་བའི་ཕྱི་མཐའ་འགྲུབ་ལ། དེས་ན་སྟོང་ཉིད་མངོན་སུམ་མ་རྟོགས་ཀྱི་བར་དུ་རྟེན་བརྟན་པས་ཆོག་མོད། སྟོང་ཉིད་རྟོགས་ཀྱང་སྲིད་པ་ཕྱི་མ་ལེན་པའི་རྟེན་བརྟན་ན། གང་ཟག་སོ་སོ་བས་ ༼༥༣༦༽ ལམ་ཇི་ཙམ་བསྒོམ་ཀྱང་དོན་མེད་པར་འགྱུར་ཏེ། སོ་སོ་བའི་འཁོར་བ་རྒྱུན་མི་འཆད་པས་སོ། །གཉིས་པ་གསལ་བ་ཙམ་རྟེན་བརྟན་པར་སྒྲུབ་པ་ནི།

གསལ་བ་བསྐྱེད་ལ་རྒྱུ་ཚང་ཞིང༌། །གེགས་མེད་ཕྱིར་ན་བསྐྱེད་པར་ངེས། །ཞེས་པ་ལྟར། གང་སེམས་གསལ་བ་ཙམ་བསྐྱེད་པ་ལ་རྒྱུ་ཚང་ཞིང་གེགས་མེད་ན། རིག་པ་ཕྱི་མ་བསྐྱེད་པར་ངེས་པས་ཁྱབ། དཔེར་ན་གེགས་མེད་ཅིང་ཚོགས་པ་ཚང་བའི་ས་བོན་བཞིན་སེམས་ཕྱི་མ་བསྐྱེད་པ་ལ་གེགས་མེད་ཅིང་ཚོགས་པ་ཚང་བའི་འཆི་ཁའི་སེམས་ཀྱང་སེམས་གསལ་བ་ཙམ་བསྐྱེད་པ་ལ་རྒྱུ་ཚོགས་ཚང་ཞིང་གེགས་མེད་པ་ཡིན་ནོ། །ཞེས་པའི་རང་བཞིན་གྱི་གཏན་ཚིགས་ཀྱིས་འགྲུབ་བོ། །པཎ་ཆེན་གྱིས། དགྲ་བཅོམ་པ་འཆི་ཁའི་རིག་པ་ཆོས་ཅན། རང་འབྲས་ཕྱི་མ་བསྐྱེད་པར་ངེས་ཏེ། གསལ་བ་ཙམ་བསྐྱེད་པ་ལ་རྒྱུ་ཚོགས་ཚང་ཞིང་གེགས་མེད་པའི་ཕྱིར་ཞེས་གསུངས་པ་ནི། སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ་ཡིན་ཏེ། དགྲ་བཅོམ་ཐ་མའི་རིག་པ་དེས་གསལ་བ་ཙམ་བསྐྱེད་པ་ལ་རྒྱུ་ཚོགས་ཚང་བ་དང༌། རང་འབྲས་གསལ་རིག་ཕྱི་མ་བསྐྱེད་པར་བྱེད་པ་རྣམས། རི་བོང་གི་རྭ་དང་མཚུངས་པའི་ཕྱིར་རོ། །ཡང་པཎ་ཆེན་གྱིས། མ་རིག་པ་མ་སྤངས་པ་དེ་སྲིད་དུ་འཁོར་བ་འབྱུང་རུང་དུ་བསྒྲུབ་པ་དེ་ནི། གཞུང་འདིར་རྣལ་འབྱོར་ ༼༥༣༧༽ མངོན་སུམ་སྒྲུབ་བྱེད་ཀྱི་རིགས་པ་ཡིན་པ་ལྟ་བུར་གསུངས་ཀྱང༌། སྙིང་རྗེ་སྐྱེ་བ་དུ་མར་གོམ་པ་མི་སྲིད་པའི་རྩོད་ལན་དུ་སྦྱར་ན་ལེགས་ཏེ། རྣམ་ངེས་ལས་དེ་ལྟར་གསུངས་པས་སོ། །ཞེས་བྲིས་པ་ཡང་ཞིབ་ཏུ་མི་དཔྱོད་པར་བདག་ཉིད་ཆེན་པོ་ལ་གཞི་མེད་དུ་རྒོལ་བར་སྣང་ཡང༌། གཞུང་འདིར་རྒྱུ་ཚོགས་ཚང་ཞིང་གེགས་མེད་པའི། །རྟགས་ཀྱིས་ཕྱི་མཐའ་ཐུག་མེད་འགྲུབ། །ཅེས་པ་ནི། རྣལ་འབྱོར་མངོན་སུམ་སྒྲུབ་བྱེད་ཀྱི་རང་བཞིན་གྱི་རྟགས་ཀྱི་ཟུར་རྟེན་བརྟན་པར་སྒྲུབ་པ་ལ། འདས་པ་དང་མ་འོངས་པ་སྒྲུབ་པ་གཉིས་བཤད་པའི་ཕྱི་མ་དེ་ཡིན་ཞིང༌། དེ་ལས་འཕྲོས་ནས་སྤྱིར་འཁོར་བར་སྐྱེ་བའི་རྒྱུ་དང༌། བྱེ་བྲག་ཚེ་འདིའི་སྐྱེ་མཆེད་ལས་ཕྱི་མའི་སྐྱེ་མཆེད་སྐྱེ་ཚུལ་དང་བཅས་པ་སོགས་གསུངས་པ་མངོན་སུམ་དུ་གསལ་བས་དེ་ལ་སྐྱོན་གཏོང་ཅི་ཡོད།

རྣལ་འབྱོར་མངོན་སུམ་གྱི་ཕྱོགས་ཆོས་སྒྲུབ་བྱེད་ཀྱི་རིགས་པ་ཡིན་པས་དོན་གྱིས་རྣལ་འབྱོར་མངོན་སུམ་གྱི་སྒྲུབ་བྱེད་དུ་འགྱུར་བ་གཞིར་བཞག་ལ། དོན་གྱིས་རྣལ་འབྱོར་མངོན་སུམ་སྒྲུབ་པས་སྙིང་རྗེ་སྐྱེ་བ་དུ་མར་གོམ་པ་མི་སྲིད་པའི་རྩོད་ལན་དུ་སྦྱོར་རྒྱུ་མི་ཡོང་ན་ཧ་ཅང་ཐལ་ཏེ། མ་རིག་པ་མ་སྤངས་པ་དེ་སྲིད་དུ་འཁོར་བ་འབྱུང་རུང་བསྒྲུབས་པས་སྐྱེ་བ་སྔ་ཕྱི་གྲུབ་སྟེ་རྣལ་འབྱོར་ ༼༥༣༨༽ མངོན་སུམ་གྱི་རྒྱུ་སྟོང་ཉིད་སྙིང་རྗེ་སྐྱེ་བ་དུ་མར་གོམ་པ་འགྲུབ་པ་ཁྱེད་ལ་མི་འཐད་པར་ཐལ་བའི་ཕྱིར་རོ། །འདིར་གསལ་བསྐྱེད་ལ་རྒྱུ་ཚང་ཞིང་སོགས་རྐང་པ་གཉིས་དང་སྔར་གྱི་རྒྱུ་ཚོགས་ཚང་ཞིང་གེགས་མེད་པའི་སོགས་རྐང་པ་གཉིས། སྔ་ཕྱིའི་བརྗོད་དོན་གཅིག་ཏུ་སྣང་བས་ཟློས་སོ་ཞེ་ན། རྒྱ་ཆེ་ཆུང་ངམ་དོན་གཞན་གྱི་སྒོ་ནས་ཁྱད་པར་ཅུང་ཟད་དགོས་པར་སྣང་བས། དཔྱོད་ལྡན་དག་གིས་ཐོས་བསམ་རྒྱ་བསྐྱེད་ལ་དཔྱད་པར་བྱའོ། །རྩ་བའི་གཉིས་པ་གོམས་པ་ངང་གིས་ཁྱད་པར་དུ་འགྱུར་བ་དང༌། གསུམ་པ་དེ་བསྒོམ་པ་ནི་རང་རྒྱུད་ཀྱི་རང་རིག་གིས་འགྲུབ་བོ། །གཉིས་པ་རྩ་བའི་ཁྱབ་པ་བསྒྲུབ་པ་ནི། འཇིགས་སོགས་གོམས་ལས་གསལ་སྣང་དང༌། །ཞེས་པ་ལྟར། དཔེའི་སྟེང་དུ་ཁྱབ་པ་འགྲུབ་པ་ཡིན་ཏེ། དཔེ་འདོད་འཇིགས་སོགས་གོམས་པའི་སྟེང་དུ་གོམས་པ་ལས་གསལ་སྣང་སྐྱེ་བར་མངོན་སུམ་དུ་མཐོང་བས་གྲུབ་པའི་ཕྱིར་རོ། །འདི་ལ་ཡང༌། པཎ་ཆེན་གྱིས། དཔེའི་སྟེང་དུ་ཁྱབ་པ་ཆ་མཐུན་ཙམ་སྒྲུབ་པ་ཡིན་ཞེས་དང༌། གོང་གི་གཏན་ཚིགས་གཉིས་པ་གོམས་པ་རང་གི་ངང་གིས་ཁྱད་པར་དུ་འགྱུར་པ་ནི་རང་རིག་གིས་འགྲུབ་བོ། །ཞེས་འགྲེལ་པར་གསུངས་པ་ཡང་ཆ་མཐུན་ཙམ་ཡིན་ལ། སྒྲུབ་བྱེད་ཀྱི་རྟགས་མཚན་ཉིད་པ་ནི། རྣམ་འགྲེལ་ ༼༥༣༩༽ དུ། སེམས་ལ་བརྩེ་སོགས་གོམས་སྐྱེ་བ། །རང་གི་ངང་གིས་འཇུག་འགྱུར་ཏེ། །མེ་ལ་སོགས་པ་ཤིང་དག་དང༌། །དངུལ་ཆུ་དང་ནི་གསེར་སོགས་བཞིན། །ཞེས་པས་བསྟན་གསུངས་པ་ཡང༌།

འཇམ་དབྱངས་ལ་ཅུང་ཟད་རྒོལ་འདོད་དུ་སྣང་ཡང༌། རྣམ་འགྲེལ་གྱི་དེ་ལ་མཁྱེན་པའི་སྤྱན་རས་མ་ཞུགས་པ་ག་ལ་ཡིན། ཁྱེད་རང་གཞུང་དེས་སྒྲུབ་བྱེད་ཀྱི་རྟགས་མཚན་ཉིད་པ་བསྟན་གསུངས་པ་འོལ་སྤྱོད་དེ། གཞུང་དེས་དཔེ་ཙམ་ལྷག་པོ་མ་གཏོགས་གཞན་སྒྲུབ་བྱེད་ཀྱི་རྟགས་སུ་བཟུང་བྱ་ཅི་ཡང་དངོས་སུ་མ་བསྟན་པའི་ཕྱིར་ཏེ། ཚིག་རྐང་སྔ་མ་གཉིས་ཀྱི་ནི་རྩེ་སོགས་གོམས་པ་ངང་གིས་ཁྱད་པར་དུ་འགྱུར་བའི་སྒྲུབ་ཆོས་ཙམ་ཞིག་གསལ་བར་བསྟན་པའི་ཕྱིར་ཏེ་ཞེས་པ་འོག་གི་དཔེ་དང་འབྲེལ་བ་ཙམ་ཡིན་པས། དེ་ལས་གཞན་པའི་རྟགས་ཟུར་པ་བསྟན་མ་བསྟན་ལ་ཐུགས་གཟུ་བོར་གནས་པ་ཞུ་ཞེས་ཐལ་མོ་སྙིང་ཀར་སྦྱོར་བ་ལགས་སོ། །གཉིས་པ་མཚན་ཉིད་སྒྲུབ་པ་ནི། གཟུང་འཛིན་མེད་ཕྱིར་འཁྲུལ་མེད་འགྲུབ། །ཅེས་པ་ལྟར། རྣལ་འབྱོར་མངོན་སུམ་ཆོས་ཅན། མ་འཁྲུལ་བ་ཡིན་ཏེ། ལམ་བསྒོམ་པ་ལས་གཟུང་འཛིན་གྱི་རྟོག་པ་སྤངས་པའི་ཡེ་ཤེས་ཡིན་པའི་ཕྱིར། ཡང་དེ་ཆོས་ཅན། རྟོག་པ་དང་ཡང་བྲལ་བ་ ༼༥༤༠༽ ཡིན་ཏེ། འཁྲུལ་པ་དང་བྲལ་བའི་ཕྱིར། དེས་ན་ཀུན་རྫོབ་ཇི་ལྟར་གནས་པ་ལྟར་གཟིགས་པའི་འཕགས་རྒྱུད་ཀྱི་ཡེ་ཤེས་ནི་སྣང་བཅས་རྣལ་འབྱོར་མངོན་སུམ་དང༌། དོན་དམ་ཇི་ལྟར་ཡིན་པ་ལྟར་གཟིགས་པའི་འཕགས་རྒྱུད་ཀྱི་ཡེ་ཤེས་ནི་སྣང་མེད་རྣལ་འབྱོར་མངོན་སུམ་དུ་གྲུབ་ཅིང༌། སྣང་བཅས་སྣང་མེད་ཀྱང་སྔར་བཤད་པ་ལྟར། ཀུན་རྫོབ་སྣང་ཆ་ཡུལ་གྱི་གཙོ་བོར་བྱེད་པ་དང༌། དོན་དམ་གནས་ལུགས་ཡུལ་གྱི་གཙོ་བོར་བྱེད་པའི་ཁྱད་པར་ཡིན་གྱི། གཉིས་སྣང་དང་བཅས་མ་བཅས་ནི་ག་ལ་ཡིན་ཏེ། རྣལ་འབྱོར་མངོན་སུམ་ཡིན་ན། གཟུང་འཛིན་གཉིས་སྣང་སྤངས་པ་གཅིག་དགོས་པའི་ཕྱིར། དེ་སྐད་དུ། རྣམ་འགྲེལ་ལས། རྟོག་པའི་དྲ་བ་སྤངས་པའི་ཕྱིར། གསལ་བ་ཉིད་དུ་སྣང་བ་ཡིན། །ཞེས་དང༌། རང་འགྲེལ་ལས། དེས་ན་ཀུན་རྫོབ་ཇི་ལྟར་གནས་པ་དང་དོན་དམ་ཇི་ལྟར་གནས་པ་ལྟར་གཟིགས་པས་སྣང་བཅས་དང༌། སྣང་མེད་ཀྱི་རྣལ་འབྱོར་མངོན་སུམ་གཉིས་ཀ་རྟོག་བྲལ་མ་འཁྲུལ་པར་གྲུབ་ཏེ།

ཞེས་གསུངས་པ་ཡིན་ནོ། །གསུམ་པ་གྲུབ་པའི་དོན་ལ་མི་འཐད་པ་སྤང་བ་ལ་གཉིས་ཏེ། སྤངས་པ་ཕུན་ཚོགས་མི་འཐད་པ་སྤང་བ་དང༌། ཡེ་ཤེས་ཕུན་ཚོགས་མི་འཐད་པ་སྤང་བའོ། །དང་པོ་ནི། མི་ནུས་མི་ཤེས་མི་བརྟན་ཕྱིར། །སྤངས་པའི་གྲོལ་བ་མེད་ཅེ་ན། །ཞེས་པའི་ ༼༥༤༡༽ དོན། ཕྱི་རོལ་པ་ཁ་ཅིག དྲི་མ་སེམས་ཀྱི་རང་བཞིན་ཡིན་པས་སྤོང་མི་ནུས་པ་དང༌། ནུས་ཀྱང་སྤོང་བའི་ཐབས་མི་ཤེས་ཤིང་ཤེས་ནས་ལན་གཅིག་སྤངས་ཀྱང་ལུས་ཀྱི་དྲི་མ་ལྟར་སླར་ལྡོག་པའི་ཕྱིར། སྤངས་པ་ཕུན་ཚོགས་མི་སྲིད་དོ་ཞེ་ན། དེའི་ལན་ནི། རང་བཞིན་མིན་ཕྱིར་ཐབས་ཡོད་ཕྱིར། །རྒྱུ་སྤོང་ཕྱིར་ན་རྣམ་གྲོལ་འཐད། །ཅེས་གསུངས་ཏེ། རིམ་བཞིན། དྲི་མ་ནི་གློ་བུར་བ་ཡིན་པས་སེམས་ཀྱི་རང་བཞིན་མ་ཡིན་ལ། སྤོང་བའི་ཐབས་ཀྱང་ཉོན་མོངས་པའི་རྒྱུ་བདག་འཛིན་ཡིན་པས་དེའི་གཉེན་པོར་བདག་མེད་པའི་དོན་བསྒོམ་པའི་ཐབས་ཡོད་པ་དང༌། རྒྱུ་བདག་འཛིན་སྤངས་པ་ཉིད་ཀྱིས་དྲི་མ་སླར་མི་ལྡོག་པའི་ཕྱིར་ན་སྤངས་པ་ཕུན་ཚོགས་འཐད་པ་ཡིན་ནོ། །འདིའི་ཕྱོགས་སྔ་མ་པཎ་ཆེན་གྱིས་སྤྱོད་པ་པ་ལ་སྦྱར། འགྲེལ་པ་སོགས་ན་ཕྱི་རོལ་པ་ཁ་ཅིག་ཞེས་པ་ལས་གསལ་ཁ་མི་སྣང༌། རང་གི་གོ་ཚོད་རྣམ་འགྲེལ་ལས། རྟག་ཉིད་ཕྱིར་རམ་ཐབས་མེད་ཕྱིར། །ཡང་ན་ཐབས་ནི་མི་ཤེས་ཕྱིར། །སྐྱོན་རྣམས་མི་ཟད་པ་ཉིད་ཅེས། །བྱ་བར་ཡོངས་སུ་རྟོག་གྲང་ན། །ཞེས་པ་འདི། རྒྱལ་དཔོག་པའི་འདོད་པ་བརྗོད་པ་ཡིན་པས། རིགས་གཏེར་གྱི་འདི་ཡང་རྒྱལ་དཔོག་པ་ལ་སྦྱོར་དགོས་སམ་སྙམ་སྟེ། སྤོངས་པ་ཕུན་ཚོགས་མི་འཐད་པའི་རྩོད་ ༼༥༤༢༽ པ་རྩོད་ལན་དེ་དག་རྣམ་རིགས་གཉིས་དོན་གཅིག་ན་འདུས་པས་རྩོད་པའི་ཕྱོགས་སྔ་ཡང་གཅིག་པ་ལས་འོས་མེད་པའི་ཕྱིར། རྒྱལ་དཔོག་པ་དང༌། སྤྱོད་པ་བ་མིང་གི་རྣམ་གྲངས་སུ་བཤད་དོ་སྙམ་ན། དེ་བཤད་ཀྱང་གྲུབ་མཐའི་ཁྱད་པར་སོ་སོར་ཡོད་པས། ཕྱོགས་སྔ་ངོས་འཛིན་སོ་སོར་བྱེད་དགོས་སོ། །གཉིས་པ་ནི། མཆོངས་དང་ཆུ་དང་གསེར་གྱི་དཔེས། །གོམས་པ་སྲིད་པ་མིན་ཞེ་ན། །ཞེས་པའི་དོན།

ཕྱི་རོལ་པ་ཁ་ཅིག མཆོངས་གོམས་ཀྱང་མཐའ་མེད་དུ་མི་མཆོངས་པ་ལྟར། རྩེ་བ་དང་ཤེས་རབ་སོགས་གོམས་ཀྱང་ཐུག་མེད་དུ་འཕེལ་མི་སྲིད། ཡང་ཆུ་ཇི་ལྟར་བསྲོས་ཀྱང་མེར་མི་འབར་བ་ལྟར། རྩེ་སོགས་གོམས་ཀྱང་ཅུང་ཟད་རྟོགས་པ་ལས་དེའི་ངང་དུ་འགྲོ་མི་སྲིད། ཡང་གསེར་བཞུ་ཡང་མེ་དང་བྲལ་བ་ན་སྲ་བར་འགྱུར་བ་ལྟར་རྩེ་སོགས་ལན་ཅིག་རྟོགས་ཀྱང་འབད་པ་དང་བྲལ་བ་ན་སླར་ལྡོག་ལ། དེས་ན་ཡེ་ཤེས་ཕུན་སུམ་ཚོགས་པ་འབྱུང་མི་ནུས་སོ་ཞེས་རྩོད་པར་བྱེད། འདི་ནི་རྣམ་འགྲེལ་ལེའུ་གཉིས་པར། གོམས་ལས་ཁྱད་པར་འགྱུར་ན་ཡང༌། །མཆོངས་དང་ཆུ་ཡི་དྲོད་བཞིན་དུ། །རང་བཞིན་ལས་འདས་མིན་ཞེ་ན། །ཞེས་བཤད་པ་དེ་ཡིན་ཞིང༌། ཕྱི་རོལ་པ་སུའི་ཞེ་ན། སྒྲུབ་བྱེད་ཐུགས་རྗེ་གོམས་ལས་དེ། །ཞེས་པ་ལས་འཕྲོས། རྒྱང་འཕེན་པའི་རྩོད་ ༼༥༤༣༽ པ་ཡིན་ནོ། །ལན་ནི། འབད་ལ་ལྟོས་ཕྱིར་མི་བརྟན་ཕྱིར། །སླར་འབྱུང་བསྐྱེད་ཕྱིར་དཔེར་མི་རུང༌། །ཞེས་དང༌། རྣམ་འགྲེལ་དུ། བྱས་ཏེ་གལ་ཏེ་སླར་ཡང་ནི། །འབད་སྩོལ་ལ་ནི་ལྟོས་འགྱུར་རམ། །རྟེན་མི་བརྟེན་པ་ཉིད་འགྱུར། །ཞེས་གསུངས་ཏེ། དོན་ནི། མཆོངས་པ་ནི་ལུས་ཀྱི་སྟོབས་ཡིན་པས་གོམས་ཀྱང་ཚད་ཅན་དང༌། རྩེ་བ་དང་ཤེས་རབ་སོགས་ནི་སེམས་ཀྱི་ཆོས་ཡིན་པས་གོམས་ན་ཚད་མེད་པར་འཕེལ་བར་ནུས་ལ། དེས་ན་དཔེ་དོན་དེ་མི་འབྱོར་ཞིང་ཁྱད་པར་ཤིན་ཏུ་ཆེ་བ་ཡོད། ཡང་ཆུ་བསྲོས་ཀྱང་མེ་འབར་བའི་སྔོན་དུ་ཆུའི་དྲོས་ཀྱི་རྟེན་མི་བརྟན་པས་སྐམ་པར་འགྱུར་བ་དང༌། མེ་འབར་བའི་རང་བཞིན་ཡང་མ་ཡིན་ལ། སེམས་ནི་གོམས་ན་བརྩེ་སོགས་ཀྱི་རང་བཞིན་དུ་འགྱུར་བས་དཔེ་འདི་ཡང་མི་རུང་ལ། ཡང་གསེར་བཞུ་བ་ནི་རང་རྒྱུ་ལས་སླར་སྲ་བར་འབྱུང་བ་བསྐྱེད་ལ། རྩེ་སོགས་གོམས་པས་ནི་སླར་ལྡོག་མི་རུང་དུ་རང་རྒྱུས་བསྐྱེད་པའི་ཕྱིར་ན་དཔེ་དེ་འདིར་མི་རུང་ཞིང་དཔེ་དོན་ལ་ཁྱད་པར་ཤིན་ཏུ་ཆེ་བ་ཡོད་དོ། །གཉིས་པ་ཐམས་ཅད་མཁྱེན་པ་མི་སྲིད་པ་ཐལ་བ་སྤང་བ་ལ་གཉིས་ལས།

དང་པོ་རྩོད་པ་ནི། སྟོང་ཉིད་སྙིང་རྗེ་གོམས་པ་ལས། །དེ་ཡི་ངང་དུ་འགྱུར་སྲིད་མོད། །ཤེས་བྱ་ ༼༥༤༤༽ ཀུན་ལ་མཐའ་མེད་ཕྱིར། །ཀུན་མཁྱེན་སྒྲུབ་པ་དཀའ་ཞེས་ཟེར། །ཞེས་ཏེ་རྩོད་པ་པོ་ནི། འགྲེལ་པར་མུ་སྟེགས་འགའ་ཞིག་ཅེས་བཤད་པ། །པཎ་ཆེན་གྱིས་སྤྱོད་པ་བ་ལ་ངོས་བཟུང༌། །གློ་བོ་མཁན་ཆེན་གྱིས་ཆད་ལྟ་བ་ལ་ངོས་བཟུང་བ་གཉིས་ལས། ཕྱི་མ་འཐད་དེ། ཆད་ལྟ་བ་རང་གི་གཞུང་ལས། ཤེས་བྱ་མཐའ་ཡས་ཀུན་ཤེས་མིན། །ཤེས་བྱེད་གཞན་ཡོད་ཐུག་པ་མེད། །གཅིག་གི་རྒྱུ་དང་མི་རྒྱུ་བ། །ཐམས་ཅད་ཤེས་པར་བྱ་མི་ནུས། །སྦྱོར་བ་དམིགས་སུ་མེད་པའི་ཕྱིར། །བསྟན་བཅོས་ཀུན་ཤེས་ག་ལ་སྲིད། །རིག་བྱེད་དག་ནི་ཐམས་ཅད་ཀྱིས། །འདོན་པ་གང་དག་མི་སྲིད་ཅིང༌། །འཇིག་རྟེན་དག་ན་མི་རྣམས་དང༌། །མུ་སྟེགས་བྱེད་ལ་ཀུན་མཁྱེན་མེད། །ཅེས་བཤད་པ་ལྟར་རོ། །གཉིས་པ་ལ་ནི། རྣམ་གྲོལ་དོན་གཉེར་གྱི་གདུལ་བྱ་ལ་ཉེ་བར་མཁོ་བའི་གཙོ་བོ་འཁོར་བར་འཇུག་ལྡོག་གི་རྒྱུ་འབྲས་བདེན་བཞི་ཕྱིན་ཅི་མ་ལོག་པར་སྟོན་ཤེས་ན། དགོས་པའི་དོན་ཀུན་མཁྱེན་པའི་ཐམས་ཅད་མཁྱེན་པ་གྲུབ་ཏེ། མི་ཀུན་ཚོགས་སྨན་ཀུན་ཚང་ཞེས་བརྗོད་པ་བཞིན་ནོ། འོ་ན་རྡུལ་ཕྲན་དང་སྲིན་བུའི་གྲངས་སོགས་མི་མཁྱེན་ན་ཐམས་ཅད་མཁྱེན་པར་མི་འགྱུར་རོ་ཞེ་ན། སྲིན་བུའི་གྲངས་སོགས་ནི་ཐར་པ་དོན་གཉེར་གྱི་གདུལ་བྱ་ལ་ཉེར་མཁོ་མེད་པས་མཁྱེན་ཀྱང་རུང༌། 

༼༥༤༥༽ མི་མཁྱེན་ཡང་རུང་བའི་གཙོ་བོ་བདེན་བཞི་ཕྱིན་ཅི་མ་ལོག་པར་མཁྱེན་ན་ཐམས་ཅད་མཁྱེན་པར་འགྱུར་ཏེ། དཔེར་ན་ཐམས་ཅད་འདུས་ནས་ཆོས་ཉན་གིན་འདུག་ཅེས་པ་ལ། བ་གླང་མ་འདུས་ཀྱང་ཐམས་ཅད་མ་འདུས་པའི་སྐྱོན་དུ་མི་འགྲོ་བ་བཞིན་ནོ། །འདི་ནི་རྩ་བར། དགོས་པའི་དོན་ཀུན་ཤེས་པ་ལ། །མཁས་རྣམས་ཐམས་ཅད་མཁྱེན་ཅེས་ཟེར། །ཐམས་ཅད་འདུས་ནས་ཉན་པ་ལ། །བ་གླང་མེད་ཀྱང་སྐྱོན་མ་ཡིན། །ཞེས་གསུངས་པའི་དོན་ནོ། །ཡང་དགོས་པའི་དོན་ཀུན་མཁྱེན་པའི་ཐམས་ཅད་མཁྱེན་པ་དེས་སྲིན་བུའི་གྲངས་སོགས་ཤེས་བྱའི་དོན་ཀུན་མཁྱེན་པ་ཉིད་ཀྱང་རྗེས་དཔག་གིས་གྲུབ་ཏེ། རྟེན་གཞིའི་གཏན་ཚིགས་བཀོད་ན་སྟོན་པ་ཐུབ་པའི་དབང་པོ་ཆོས་ཅན། ཁྱོད་ཀྱིས་རྡུལ་ཕྲན་གྱི་གྲངས་སོགས་ཤེས་བྱའི་དོན་རྟོགས་སླ་བ་ཐམས་ཅད་ཀྱང་མཁྱེན་པ་ཡིན་ཏེ། ཕྲ་ཞིང་དཀའ་བ་བདེན་པ་བཞིའི་དོན་ཕྱིན་ཅི་མ་ལོག་པར་མཁྱེན་པའི་ཕྱིར། དཔེར་ན་ཕྲ་བ་ཉི་ཟེར་གྱི་རྡུལ་མཐོང་བ་དེས་ཡིད་གཏད་ན་བུམ་པ་ལ་སོགས་པ་མཐོང་སླ་བ་བཞིན་ཞེས་པ་འདི་ཡིན་ནོ། །འདིར་དགོས་པའི་དོན་ཀུན་མཁྱེན་པའི་ཐམས་ཅད་མཁྱེན་པ་ཐོག་མར་སྒྲུབ། དེ་ནས་ཤེས་བྱའི་དོན་ཀུན་མཁྱེན་པའི་ཐམས་ཅད་མཁྱེན་པར་སྒྲུབ་པར་མཛད་པ་ནི། ཐམས་ཅད་མཁྱེན་པ་མི་འདོད་པའི་རྒོལ་ ༼༥༤༦༽ བའི་ངོར་རིམ་ཅན་དུ་སྒྲུབ་དགོས་པ་བྱུང་བ་ཡིན་གྱིས། མཚན་གཞི་སོ་སོར་དགོས་པ་ནི་མ་ཡིན་ཏེ། དོན་གནས་ཚུལ་དེ་གཉིས་ལ་ཁྱད་པར་མེད་ཅིང་དོན་གཅིག་ཡིན་པའི་ཕྱིར་རོ། །ཀུན་མཁྱེན་བླ་མའི་ལེགས་བཤད་ཀྱི་གནད་དམ་པ་ནི་རང་གཞན་ཀུན་གྱི་སྙིང་ལ་བཅང་བར་བྱའོ། །རྒོལ་བའི་ངོར་རིམ་ཅན་དུ་དགོས་ཚུལ་ནི། དང་པོར་ཤེས་བྱའི་དོན་ཀུན་མཁྱེན་པའི་ཐམས་ཅད་མཁྱེན་པ་སྒྲུབ་ན་སྒྲུབ་དཀའ་ཞིང་ཁོས་ཀྱང་རྟོགས་དཀའ་བ་ཡིན་པས། དང་པོར་ཁ་ཁྲིད་ལ་ཐར་པ་དོན་གཉེར་ལ་མཁོ་བའི་དགོས་པའི་དོན་ཀུན་མཁྱེན་པའི་ཐམས་ཅད་མཁྱེན་པ་དེ་ཙམ་སྒྲུབ་ནས།

དེ་གྲུབ་ན་དེའི་རྟགས་ལས་རྡུལ་ཕྲན་གྱི་དོན་སོགས་ཤེས་བྱའི་དོན་གཞན་དག་ཀྱང་མཁྱེན་སླ་བར་སྒྲུབ་པས་མཐར་ཤེས་བྱའི་དོན་མ་ལུས་པར་མཁྱེན་པའི་ཐམས་ཅད་མཁྱེན་པ་གྲུབ་ཏེ། ཐམས་ཅད་མཁྱེན་པ་མེད་པར་འདོད་པའི་ལོག་རྟོག་བཟློག་ནས་ཡོད་པའི་ངེས་ཤེས་སྐྱེ་བ་ཡིན་ནོ། །འདི་དག་ནི། རྩ་བར། ཡང་ན་རྗེས་སུ་དཔག་པ་ཡིས། །ཐམས་ཅད་མཁྱེན་པ་གྲུབ་པ་ཡིན། །བསྐལ་པའི་བར་དུ་བརྗོད་རྒྱུ་ཡང༌། །མེ་ལོང་ནང་དུ་ཅིག་ཅར་འཆར། །དེ་བཞིན་ཤེས་བྱ་མཐའ་མེད་པ། །མཁྱེན་པའི་སྐད་ཅིག་ཅིག་གིས་མཁྱེན། །ཞེས་གསུངས་པའི་དོན་ནོ།། །།ཡང་དག་དོན་ལ་སྒོམ་བྱུང་གསལ་སྣང་གི ། ༼༥༤༧༽ འཕགས་པའི་བློ་དེ་རྣལ་འབྱོར་མངོན་སུམ་ཡིན། །དབྱེ་ན་ཐེག་གསུམ་འཕགས་པའི་མངོན་སུམ་གསུམ། །སློབ་དང་མི་སློབ་སྒོ་ནས་ཕྱེ་ན་ལྔ། །དེ་དག་རང་ཡུལ་སྣང་བཅས་སྣང་མེད་ཀྱིས། །དབྱེ་བས་གཉིས་གཉིས་རྣམ་པ་བཅུ་རུའང་འགྱུར། །ཐབས་ཤེས་ཉེར་ལེན་རྒྱུ་དང་བྱེད་རྐྱེན་དུ། །ལེགས་སྦྱངས་ཡེ་ཤེས་གཟིགས་པ་རྣམ་གཉིས་འགྲུབ། །ཐེག་གསུམ་རང་རང་འབྲས་བུ་ཐོབ་པ་ནི། །ཐེག་གསུམ་རྣལ་འབྱོར་མངོན་སུམ་མཐར་ཕྱིན་ཚད། །ཉན་རང་ཐབས་མ་གོམ་པས་སྟོན་པ་མིན། །ཐབས་ཡུན་གོམ་པས་སངས་རྒྱས་སྟོན་པར་གྲུབ། །སྔ་རབས་མཁས་འགའ་རྣལ་འབྱོར་མངོན་སུམ་དག །བཅད་ཤེས་གཞི་མཐུན་འདོད་ཀྱང་རིགས་པས་གནོད། །སོ་སྐྱེ་ཀུན་དང་འཕགས་པའི་རྗེས་ཐོབ་ཏུ། །ཚད་མས་ངེས་དྲངས་ཡུལ་ལ་འཇུག་ལྡོག་བྱེད། །རྟོག་བྲལ་འཕགས་རྣམས་ཏིང་འཛིན་སྟོབས་ལས་ཡིན། །སངས་རྒྱས་ཡེ་ཤེས་བློ་འདས་སུ་ཡིས་བརྗོད། །ཚིག་གི་ཁྱད་པར་ངེས་ལས་སྔོན་བྱུང་དང༌། །རྟེན་བརྟེན་གོམས་པ་རྫོགས་ལས་གསལ་སྣང་བློ། །འབྱུང་བར་སྒྲུབ་པ་རྣལ་འབྱོར་མངོན་སུམ་གྱིས། །སྒྲུབ་བྱེད་རྣམ་གཉིས་འབྲས་དང་རང་བཞིན་ཡིན། །རྟགས་ཟུར་རྟེན་བརྟན་སྒྲུབ་ལ་ཕྱ་པ་སོགས། །མེ་དང་སྒྲོན་མེ་དཔེར་མཛད་འདིར་མི་འཐད། །རིག་པ་ཡིན་ཕྱིར་ཉེར་ལེན་སེམས་སྔ་མ། །སྔོན་སོང་

༼༥༤༨༽ སྒྲུབ་ཀྱི་སྔོན་མཐའ་ཐུག་མེད་འགྲུབ། །ཕྱི་མ་བསྐྱེད་ལ་རྒྱུ་ཚོགས་གེགས་མེད་ཕྱིར། །ཕྱི་མ་བསྐྱེད་ཅེས་ཕྱི་མཐའ་འང་ཐུག་མེད་འགྲུབ། །གཅེར་བུ་བ་དག་ལུས་སེམས་འཁོར་བའི་རྒྱུ། །ཡིན་ཕྱིར་ལུས་ལ་དཀའ་ཐུབ་རྟེན་ཞེས་ཟེར། །འདིར་ནི་འཁོར་བའི་རྩ་བ་མ་རིག་ཡིན། །གཉེན་པོ་བདག་མེད་མཐོང་བས་དེ་སུན་འབྱིན། །དེ་ཚེ་འཁོར་བའི་སྔོན་མཐའ་མ་དམིགས་ཀྱང༌། །ཕྱི་མཐའ་མངོན་ཏེ་ཐར་པའི་རྒྱལ་ས་ཟིན། གསལ་བ་བསྐྱེད་ལ་རྒྱུ་ཚོགས་གེགས་མེད་ཕྱིར། །ཕྱི་མ་བསྐྱེད་པའང་ཕྱོགས་ཆོས་སྒྲུབ་བྱེད་ཡིན། །འཇིགས་སོགས་གསལ་སྣང་དཔེ་ཡིས་ཁྱབ་པ་སྒྲུབ། །དེ་དག་རང་བཞིན་རྟགས་ཀྱི་ཕྱོགས་སྒྲུབ་ཡིན། །དོན་འདི་མ་གོ་འཇམ་དབྱངས་བླ་མ་ལ། །རྒོལ་འདོད་དྲེགས་པའི་ང་རོ་ཆེར་འབྱིན་ཀྱང༌། །ཞིབ་ཏུ་མ་བརྟགས་ཆེས་རློམ་རྣམ་ཐར་བཞིན། །རང་གི་དེ་ཉིད་གསལ་བར་སྟོན་པ་ཙམ། །དེ་བས་རང་རང་བློ་དང་བསོད་ནམས་ཀྱིས། །འབད་པས་འཇམ་དབྱངས་དགོངས་པ་ཅི་ལོང་ཞུ། །གཟུང་འཛིན་མེད་དང་འཁྲུལ་པ་བྲལ་བའི་ཕྱིར། །རྣལ་འབྱོར་མངོན་སུམ་རྟོག་བྲལ་མ་འཁྲུལ་འགྲུབ། །སྤོང་བར་མི་ནུས་སྤོང་བའི་ཐབས་མི་ཤེས། །མི་བརྟན་ཕྱིར་ན་སྤངས་པ་མེད་ཅེས་བརྩོད། །རང་བཞིན་མིན་དང་ཐབས་ཡོད་རྒྱུ་སྤོང་ཕྱིར། །སྤངས་པ་ཀུན་ཚོགས་རྒོལ་བ་སུ་ཡིས་འགོག །ཆད་ལྟ་བ་དག་ ༼༥༤༩༽ མཆོངས་དང་ཆུ་སོགས་དཔེས། །རྩེ་སོགས་གོམས་པ་མེད་དང་ཤེས་བྱ་ལ། །མཐའ་མེད་ཐམས་ཅད་མཁྱེན་པ་མེད་ཅེས་ཟེར། །དགོས་པའི་དོན་ཀུན་མཁྱེན་ན་ཀུན་མཁྱེན་ཏེ། །དཔེར་ན་ཐམས་ཅད་འདུས་ནས་ཆོས་ཉན་བཞིན། །ཡང་ན་དགོས་པའི་དོན་ཀུན་མཁྱེན་པའི་ཕྱིར། །རྡུལ་ཕྲན་གྲངས་སོགས་མི་མཁྱེན་ལྟ་ཅི་སྨོས། །དེས་ན་ཤེས་བྱའི་དོན་ཀུན་མཁྱེན་པར་གྲུབ། །བསྐལ་པར་བརྗོད་རྒྱུའི་ཤེས་བྱ་མཐའ་མེད་ཀྱང༌། །མཁྱེན་པས་སྐད་ཅིག་གཅིག་ལ་མངོན་སུམ་མཁྱེན། །སྡོམ་ཚིག་འདི་དག་ཀྱང་གོང་གི་བརྗོད་དོན་ཐད་སོར་སྦྱོར་ཤེས་ན།

གོ་རིམ་མི་འཁྲུག་ཅིང་དོན་རྣམས་བློ་ལ་འཇམ་ཤིང་འཇགས་པར་འགྱུར་བ་ཡིན་ནོ། །རྣལ་འབྱོར་མངོན་སུམ་བསྟན་ཟིན་ཏོ།། །།གཉིས་པ་མངོན་སུམ་ལྟར་སྣང་ལ་མཚན་ཉིད་དང་དབྱེ་བ་གཉིས་ལས། དང་པོ་ནི། འཁྲུལ་པའི་ཤེས་པའོ། །གཉིས་པ་ནི། དེ་ལ་དབྱེ་ན་རྟོག་པ་དང༌། རྟོག་མེད་མངོན་སུམ་ལྟར་སྣང་གཉིས། དང་པོ་ནི། ཚད་མ་མདོ་ལས། འཁྲུལ་དང་ཀུན་རྫོབ་ཤེས་པ་དང༌། །རྗེས་དཔག་རྗེས་སུ་དཔག་ལས་བྱུང༌། །དྲན་དང་མངོན་འདོད་ཅེས་བྱའོ། །ཞེས་རྟོག་པ་དྲུག་གསུངས་པ་ཆོས་ཀྱི་གྲགས་པས་གསུམ་དུ་བསྡུས་པ་ཡིན་ཏེ། དང་པོ་འཁྲུལ་དང་ཞེས་པས་དོན་གཞན་ལ་སྒྲོ་འདོགས་པའི་རྟོག་པ་ ༼༥༥༠༽ བསྟན། མཚན་གཞི་ནི། རྨིག་སྒྱུ་ལ་ཆུར་འཁྲུལ་པའི་རྟོག་པ་ལྟ་བུའོ། །ཀུན་རྫོབ་ཤེས་པ་དང༌། ཞེས་པས་བརྡ་རྟེན་ཅན་གྱི་རྟོག་པ་བསྟན། མཚན་གཞི་ནི། བ་གླང་གི་སྤྱི་འཛིན་པའི་རྟོག་པ་ལྟ་བུའོ། །དེ་གཉིས་རིགས་པ་ཅན་པས་དབང་ཤེས་སུ་འདོད་པའི་ལོག་རྟོག་ཡོད་པས་དེ་དགག་པར་བྱ་བའི་ཕྱིར་དབྱེ་བ་སོ་སོར་གྲངས་འཛིན། རྗེས་དཔག་གི་མིང་ཅན་རྟགས་འཛིན་སེམས་དང༌། དེ་ལས་བྱུང་བ་རྟགས་ཅན་རྗེས་དཔག་དང༌། མངོན་སུམ་དང་རྟགས་གང་ལ་ཡང་མི་ལྟོས་པ་འདས་པའི་དོན་དྲན་པའི་དྲན་ཤེས་དང༌། མ་འོངས་པའི་དོན་མངོན་པར་འདོད་པའི་བློ་དང་བཞི་ནི། ལྐོག་ཏུ་གྱུར་པའི་དོན་ཅན་གྱི་རྟོག་པ་ཡིན་པས་གསུམ་དུ་འདུ་ཞིང༌། གསུམ་གྱི་སྟེང་དུ་རྟོག་མེད་མངོན་སུམ་ལྟར་སྣང་བསྣན་པས་བཞིར་འགྱུར་བ་ལ་དགོངས་ནས། རྣམ་འགྲེལ་ལས། མངོན་སུམ་ལྟར་སྣང་རྣམ་པ་བཞི། །རྟོག་པའི་ཤེས་པ་རྣམ་གསུམ་དང༌། །རྟེན་བསླད་པ་ལས་བྱུང་བ་ཅན། །རྟོག་པ་མེད་པ་གཅིག་ཡིན་ནོ། །ཞེས་གསུངས་པའི་ཕྱིར། ཕྱོགས་གླང་གིས་ལྐོག་ཏུ་གྱུར་པའི་དོན་ཅན་གྱི་རྟོག་པ་ལ་བཞིར་ཕྱེ་ནས་སོ་སོར་མཛད་པ་ནི། རྟོག་པ་སྔ་མ་གཉིས་དབང་ཤེས་མ་ཡིན་པར་སྒྲུབ་པའི་མཐུན་དཔེ་ལ་མང་དུ་ཡོད་པ་སྒྲུབ་པའི་ཕྱིར་དུ་ཡིན་པས་དྲུག་ཏུ་ཕྱེ་བ་ནི་དགོས་པའི་སྒོ་ནས་ཡིན་ཏེ།

རྣམ་འགྲེལ་ ༼༥༥༡༽ ལས། དབང་སྐྱེས་མིན་པར་གྲུབ་དོན་དུ། །གཉིས་བཤད་འཁྲུལ་པ་མཐོང་ཕྱིར་རོ། །རྗེས་དཔག་སོགས་གྲུབ་བརྗོད་པ་ནི། །སྔ་མ་གཉིས་ཉིད་བསྒྲུབ་ཕྱིར་རོ། །ཞེས་དང༌། འདིར་ཡང༌། རྟོག་པ་གསུམ་ཡིན་དྲུག་བཤད་པ། །ལོག་རྟོག་ལྡོག་ཕྱིར་ཕྱེ་སྟེ་གསུངས། །ཞེས་གསུངས་པའི་ཕྱིར། གཉིས་པ་རྟོག་མེད་མངོན་སུམ་ལྟར་སྣང་ལ། མཚན་གཞི་ནི། རྟོག་མེད་ཀྱི་འཁྲུལ་པའི་ཤེས་པ་དབྱེ་ན་དབང་ཤེས་འཁྲུལ་པ་དང༌། ཡིད་ཤེས་འཁྲུལ་པ་གཉིས། དང་པོ་ནི། སྐྲ་བཤད་འཛག་སྣང་གི་དབང་ཤེས་ལྟ་བུ་ཡིན་ཏེ། ཚད་མ་མདོ་ལས། མངོན་སུམ་ལྟར་སྣང་རབ་རིབ་བཅས། །ཞེས་གསུངས་པའི་ཕྱིར། གཉིས་པ་ལ། གཉིད་ལོག་པའི་གནས་སྐབས་དང་གཉིད་སད་པའི་གནས་སྐབས་ཀྱི་ཡིད་ཤེས་འཁྲུལ་པ་གཉིས་ལས། དང་པོ་ནི། རྨི་ལམ་གྱི་གནས་སྐབས་སུ་རྟ་གླང་སོགས་གསལ་བར་སྣང་བའི་ཤེས་པ་ལྟ་བུའོ། །གཉིས་པ་ནི། དབང་ཤེས་སྐད་ཅིག་དང་པོས་བདག་རྐྱེན་བྱས་པ་ལས་བྱུང་བའི་ཟླ་བ་གཉིས་སྣང་གི་ཡིད་ཤེས་ལྟ་བུའོ། །དེ་སྐད་དུ། རྣམ་འགྲེལ་ལས། གཉིད་ལོག་པ་དང་སད་པ་དང༌། །གསལ་བར་སྣང་བ་ཅན་བློ་གང༌། །དེ་ནི་རྟོག་མེད་ཅེས་གསུངས་སོ། །འོ་ན་རྟོག་པ་ཆོས་ཅན། རྟོག་མེད་མངོན་སུམ་ལྟར་སྣང་ཡིན་པར་ཐལ། ཡིད་ཤེས་འཁྲུལ་པ་ཡིན་ ༼༥༥༢༽ པའི་ཕྱིར། མ་གྲུབ་ན། དེར་ཐལ། ཡིད་ཤེས་གང་ཞིག འཁྲུལ་པ་ཡིན་པའི་ཕྱིར། དང་པོ་དེར་ཐལ། རྟོག་པ་ཡིན་པའི་ཕྱིར། ཞེས་ཟེར་ན། རྟོག་མེད་ཀྱི་ཡིད་ཤེས་འཁྲུལ་པ་དེ་རྟོག་མེད་མངོན་སུམ་ལྟར་སྣང་གི་དབྱེ་བ་ཡིན་ཟེར་བའི་ཞིབ་ཆ་ཤེས་དགོས་སོ། །འཁྲུལ་པའི་ཤེས་ཀུན་མངོན་སུམ་ལྟར་སྣང་ཡིན། དེ་ལ་གཉིས་དབྱེ་དང་པོ་རྟོག་པ་ལ། །མདོ་ལས་དྲུག་བཤད་རྣམ་འགྲེལ་གསུམ་དུ་བསྡུ། །རྟོག་མེད་དབང་ཡིད་སྒོ་ནས་གཉིས་འདི་འཐད། །མངོན་སུམ་ལྟར་སྣང་བསྟན་ཟིན་ཏོ།། །།གསུམ་པ་ཚད་མའི་འབྲས་བུ་ལ་གཉིས་ཏེ། ཚད་འབྲས་གང་ལ་འཕྲོས་པའི་ཚུལ་དང༌། དེ་ལས་འཕྲོས་པའི་ཚད་འབྲས་ཀྱི་རྣམ་གཞག་གོ

།དང་པོ་ནི། ཚད་མ་མདོར། མངོན་སུམ་དང་ནི་རྗེས་སུ་དཔག །ཚད་མའོ་མཚན་ཉིད་གཉིས་གཞལ་བྱ། །ཞེས་དང༌། རྣམ་འགྲེལ་དུ། གཞལ་བྱ་གཉིས་ཕྱིར་ཚད་མ་གཉིས། །ཞེས་པའི་སྐབས་སུ། ཚད་མ་ལ་གཉིས་སུ་གྲངས་ངེས་པའི་སྒྲུབ་བྱེད་དུ། གཞལ་བྱ་ལ་གཉིས་སུ་གྲངས་ངེས་པ་བཀོད་པ་ལ་འཕྲོས་ནས། འོ་ན་ཚད་མ་གཉིས་པོ་དེས་གཞལ་བྱ་གཉིས་པོ་དེ་རྟོགས་པའི་སྒྲུབ་བྱེད་གང་ཞེ་ན། དེའི་སྒྲུབ་བྱེད་ཚད་འབྲས་ཀྱི་རྣམ་གཞག་སྟོན་པར་བྱེད་པ་ལ། བྱ་བ་སྒྲུབ་པར་བྱེད་ཅེས་ཏེ། །ཞེས་པ་ནས། རང་རིག་ཅེས་ནི་རབ་ཏུ་བཤད། ། ༼༥༥༣༽ ཅེས་པའི་བར་ཚད་འབྲས་བཞི་པོའི་གཞུང་ཚོགས་འདི་དག་བྱུང༌། དེ་ལ་ཡང་ནང་སེལ་ཕྱེ་ན། ཚུར་མཐོང་གི་རྒྱུད་ཀྱི་དོན་རིག་མངོན་སུམ་གྱིས་དོན་རང་མཚན་རྟོགས་ཏེ། དེའི་རྣམ་ལྡན་དུ་སྐྱེས་པའི་ཕྱིར་ཞེས་སྟོན་པ་ལ། བྱ་བ་སྒྲུབ་པར་ཞེས་པ་ནས། །སྒྲོ་འདོགས་པས་ནི་འཇུག་ཕྱིར་རོ། །ཞེས་པའི་བར་གྱིས་ཚད་འབྲས་དང་པོའི་གཞུང་དང༌། ཚུར་མཐོང་གི་རྒྱུད་ཀྱི་རང་རིག་མངོན་སུམ་གྱིས་ཤེས་པ་རང་མཚན་རྟོགས་ཏེ། ཤེས་པ་དེ་མྱོང་བའི་ངོ་བོར་སྐྱེས་པའི་ཕྱིར་ཞེས་སྟོན་པ་ལ། དོན་རིག་གང་ཡིན་སོ་སོར་རིག །ཅེས་པ་ནས། དོན་རིག་པར་ནི་འགྱུར་བ་ཡིན། །ཞེས་པའི་བར་དང༌། ཡང་ཚད་འབྲས་དང་པོའི་སྐབས་སུ་དོན་གྱི་རྣམ་ལྡན་དུ་སྐྱེས་པའི་རྒྱུ་མཚན་གྱིས་དོན་རྟོགས་པར་བཞག་པ་ལ་འཕྲོས་ནས། འོ་ན་དཔྱད་པའི་ཚེ་ཡང་དོན་རྟོགས་པ་ཡིན་ནམ་ཞེ་ན། རང་ལ་དངོས་སུ་སྣང་བ་དེ་ཉིད་ཤེས་པ་རང་གི་བདག་ཉིད་ཡིན་པས་དཔྱད་ན་རང་གི་འབྲས་བུ་ཡིན་ནོ། །ཞེས་སྟོན་པ་དང༌། ཐ་སྙད་དོན་རིག་གི་ཚད་འབྲས་ཀྱི་སྐབས་སུ་ཡང་ཐ་སྙད་དུ་དོན་རྟོགས་པར་བཞག་པ་ལ་འཕྲོས་ནས། འོ་ན་དཔྱད་པའི་ཚེའང་དོན་རྟོགས་སམ་ཞེ་ན། དེའི་ཚེ་དོན་མ་རྟོགས་ཏེ། དེའི་ཚེ་རང་གི་བདག་ཉིད་རིག་པ་ཡིན་པའི་ཕྱིར། སྟོན་པ་ལ། ཕྱི་རོལ་དོན་ནི་ཡོད་ན་ཡང༌། །ཞེས་ ༼༥༥༤༽ པ་ནས། དེ་འདྲ་ངས་ཀྱང་མི་ཤེས་སོ། །ཞེས་པའི་བར་གྱི་ཚད་འབྲས་གསུམ་པའི་གཞུང་ཚོགས་འདི་དག་དང༌།

ཚད་འབྲས་གཉིས་པའི་དོན་དམ་རང་རིག་གི་ཚད་འབྲས་ཀྱི་སྐབས་སུ་བཟུང་འཛིན་རིག་གསུམ་ལ་ཚད་འབྲས་གཞལ་གསུམ་དུ་འཇོག་པ་ཡིན་ནོ། །ཞེས་སྟོན་པ་ལ། བློ་བདག་རྣམ་པར་དབྱེར་མེད་ཀྱང༌། །ཞེས་པ་ནས། རང་རིག་ཅེས་ནི་རབ་ཏུ་བཤད། །ཅེས་པའི་བར་གྱི་ཚད་འབྲས་བཞི་པའི་གཞུང་ཚོགས་འདི་དག་བྱུང༌། གཉིས་པ་དེ་ལས་འཕྲོས་པའི་ཚད་འབྲས་ཀྱི་རྣམ་གཞག་ལ་གསུམ་སྟེ། ཚད་འབྲས་སྤྱིའི་རྣམ་གཞག ཚད་འབྲས་སོ་སོའི་རྣམ་གཞག ཞར་བྱུང་རྗེས་དཔག་གི་ཚད་འབྲས་བཤད་པའོ། །དང་པོ་ལ་གསུམ་སྟེ། ཚད་འབྲས་རྫས་གཞན་དུ་འདོད་པའི་ལུགས་དགག རྫས་གཞན་མ་ཡིན་པར་འདོད་པའི་རང་ལུགས་བཞག རྫས་གཞན་མིན་པ་ལ་རྩོད་པ་སྤོང་བའོ། །དང་པོ་ནི། རྣམ་འགྲེལ་ལས། དེ་ཕྱིར་མཐོང་དང་དབང་འབྲེལ་དང༌། །ཁྱད་པར་གྱི་ནི་བློ་དེ་དག །ཅེས་དང༌། དེའི་དོན་རིགས་གཏེར་ལས། ལྟ་དང་ངེས་པ་ཚད་འབྲས་དང༌། །ཕྲད་དང་དོན་རྟོགས་ཚད་འབྲས་འདོད། །ཁྱད་པར་ཁྱད་པར་ཅན་དེར་སྨྲ། །ལ་ལ་དབང་ཤེས་ཚད་འབྲས་འདོད། །ཅེས་གསུངས་པ་ལྟར། སྤྱོད་པ་བས། དོན་དངོས་གཞལ་བྱ། དང་པོར་དོན་ལ་ལྟ་བའི་ ༼༥༥༥༽ རྟོག་མེད་ཀྱི་ཤེས་པ་ཚད་མ། དེའི་རྗེས་སུ་འབྱུང་བའི་དངོས་ཆོས་དང༌། རིགས་སོགས་ཀྱི་ཁྱད་པར་ལ་ཞེན་པའི་བློ་འབྲས་བུ་ཞེས་དང༌། རིག་པ་ཅན་པས། དོན་གཞལ་བྱ། དབང་པོ་དང་དོན་འཕྲད་པ་ཚད་མ། དེའི་རྗེས་སུ་བྱུང་བའི་དོན་རྟོགས་པའི་བློ་འབྲས་བུ་ཞེས་དང༌། བྱེ་བྲག་པས། དོན་གཞལ་བྱ། ཡོན་ཏན་ལ་སོགས་པའི་ཁྱད་པར་འཛིན་པའི་བློ་ཚད་མ། ཁྱད་པར་ཅན་རྫས་འཛིན་པའི་བློ་འབྲས་བུ་ཞེས་དང༌། བྱེ་བྲག་སྨྲ་བས། དོན་གཞལ་བྱ། རྟེན་བཅས་ཀྱི་དབང་པོ་གཟུགས་ཅན་པ་ཚད་མ། དེ་ལས་བྱུང་བའི་ཤེས་པ་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་འདོད་ལ། དེ་དག་ནི་མི་འཐད་དེ། ཚད་མར་འདོད་པ་དེ་དག་གིས་འབྲས་བུར་འདོད་པ་དེ་དག་སྒྲུབ་པར་མི་ནུས་པའི་ཕྱིར་ཏེ། དེ་ལྟ་བུའི་ཚད་འབྲས་ཀྱི་རྣམ་གཞག སོ་སོའི་ཚད་འབྲས་གཞལ་གསུམ་གྱི་ནང་ཚན་གྱི་ཚད་མ་དང་འབྲས་བུ་གཉིས་པོ་དེ་རྫས་གཞན་དང་སྔ་ཕྱི་བ་ཡིན་པའི་ཕྱིར།

དེ་སྐད་དུ། རྣམ་འགྲེལ་ལས། བྱ་བ་ལ་ནི་ཆོད་པའི་ཕྱིར། །ཚད་མ་ཉིད་དུ་མི་འདོད་དོ། །ཞེས་གསུངས་སོ། །དེས་ན་དེ་ལྟ་བུའི་ཚད་འབྲས་ཀྱི་རྣམ་གཞག་བཞི་པོ་དེ་ཚད་འབྲས་ཀྱི་རྣམ་གཞག་ཙམ་ཡིན་ཏེ། ཚད་འབྲས་ཀྱི་རྣམ་གཞག་ལྟར་སྣང་ཡིན་པའི་ཕྱིར་ཏེ། ཆོད་པའི་ཚད་འབྲས་ཀྱི་རྣམ་གཞག་ཡིན་པའི་ཕྱིར་ཏེ། ༼༥༥༦༽ ཚད་མ་དང་འབྲས་བུ་དུས་མི་མཉམ་པའི་ཚད་འབྲས་ཀྱི་རྣམ་གཞག་ཡིན་པའི་ཕྱིར་ཏེ། དེ་དག་གི་ཚད་མ་དང་འབྲས་བུ་ལ་རྒྱུ་འབྲས་ཀྱི་འབྲེལ་པ་གྲུབ་པའི་ཕྱིར། དེ་དག་ཚད་འབྲས་ཀྱི་རྣམ་གཞག་འཐད་ལྡན་མ་ཡིན་ཏེ། མ་ཆོད་པའི་ཚད་འབྲས་ཀྱི་རྣམ་གཞག་མ་ཡིན་པའི་ཕྱིར་ཏེ། ཚད་འབྲས་བདག་ཉིད་གཅིག་པའི་ཚད་འབྲས་ཀྱི་རྣམ་གཞག་མ་ཡིན་པའི་ཕྱིར་ཏེ། རང་གི་ཚད་མ་དང་འབྲས་བུ་ལ་མཚན་མཚོན་གྱི་འབྲེལ་པ་གྲུབ་པའི་ཚད་འབྲས་ཀྱི་རྣམ་གཞག་མ་ཡིན་པའི་ཕྱིར། མ་གྲུབ་ན། དང་པོ་ལ། རྣམ་མཁྱེན་ཆོས་ཅན། དངོས་ཆོས་དང་རིགས་སོགས་ཀྱི་ཁྱད་པར་ལ་ཞེན་པའི་བློ་ཡིན་པར་ཐལ། དང་པོར་དོན་ལ་ལྟ་བའི་རྟོག་མེད་ཀྱི་ཤེས་པ་ཡིན་པའི་ཕྱིར། མཚན་མཚོན་བཤག མ་གྲུབ་ན། དེར་ཐལ། དང་པོར་དོན་མངོན་སུམ་དུ་རྟོགས་པའི་རྟོག་མེད་ཀྱི་ཤེས་པ་ཡིན་པའི་ཕྱིར་ཏེ། རྣམ་མཁྱེན་ཡིན་པའི་ཕྱིར། རྩ་བར་འདོད་ན། ཞེན་བློ་ཡིན་པར་ཐལ་ལོ། །གཉིས་པ་ལ། དབང་པོ་གཟུགས་ཅན་པ་དང་ཕྱི་དོན་འཕྲད་པའི་གནས་སྐབས་ཀྱི་དབང་པོ་གཟུགས་ཅན་པ་ཆོས་ཅན། དབང་དོན་འཕྲད་པའི་རྗེས་སུ་བྱུང་བའི་དོན་རྟོགས་པའི་ཤེས་པ་ཡིན་པར་ཐལ། དབང་དོན་འཕྲད་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། དབང་དོན་གཟུགས་ཅན་པ་དང་ཕྱི་དོན་ཕྲད་པ་ཡིན་པའི་ཕྱིར། 

༼༥༥༧༽ ཆོས་ཅན་ཡིན་པའི་ཕྱིར། གསུམ་པ་ལ། ཁྱད་པར་གྱི་ཆོས་ཡོན་ཏན་ཙམ་འཛིན་པའི་རྟོག་པ་ཆོས་ཅན། འབྲས་བུ་དེར་ཐལ། ཚད་མ་དེའི་ཕྱིར། མ་གྲུབ་ན། དེར་ཐལ། ཁྱོད་ཆོས་ཡོན་ཏན་འཛིན་པའི་བློ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། དེ་མ་ཡིན་པར་ཐལ། ཁྱད་ཆོས་ཡོན་ཏན་ཙམ་འཛིན་པའི་བློ་ཡིན་པའི་ཕྱིར། བཞི་པ་ལ། རྟེན་བཅས་ཀྱི་མིག་དབང་གཟུགས་ཅན་པ་ཆོས་ཅན། འབྲས་བུ་དེར་ཐལ། ཚད་མ་དེའི་ཕྱིར། གཉིས་པ་རང་ལུགས་ནི། ཚད་འབྲས་ཀྱི་རྣམ་གཞག་འཐད་ལྡན་དུ་གྱུར་པའི་ཚད་མ་དང་འབྲས་བུ་གཉིས་དོན་གཞན་མི་འཐད་པ་དེས་ན་འཐད་ལྡན་དུ་གྱུར་པ་ལ་རྣམ་པར་འཇོག་བྱེད་ཀྱི་རྒྱུ་ལ་ཚད་མ་དང༌། རྣམ་པར་བཞག་བྱའི་འབྲས་བུ་ལ་འབྲས་བུར་འཇོག་པ་ཡིན་ཏེ། ཚད་མ་ནི་མཚན་ཉིད་དང༌། འབྲས་བུ་ནི་མཚོན་བྱར་བཞག་པའི་སྐབས་ཡིན་པའི་ཕྱིར། དེས་ན་ཚད་འབྲས་ཀྱི་རྣམ་གཞག་འཐད་ལྡན་གྱི་ཚད་འབྲས་གཞལ་གསུམ་གྱི་ནང་ཚན་གྱི་ཚད་མ་ཡིན་ན། སྒྲུབ་བྱེད་དང་བྱེད་པ་དང༌། མཚན་ཉིད་དང་རྣམ་པར་འཇོག་བྱེད་ཡིན་པས་ཁྱབ། ཡང་དེ་འཐད་ལྡན་གྱི་འབྲས་བུ་ཡིན་ན། བསྒྲུབ་བྱ་དང་བྱ་བ་དང་མཚོན་བྱ་དང་རྣམ་པར་གཞག་བྱ་ཡིན་པས་ཁྱབ་ཏེ། མདོའི་རང་འགྲེལ་ལས། འདི་ལ་ཕྱི་རོལ་པ་རྣམས་ཀྱི་བཞིན་དུ། ཚད་མ་ ༼༥༥༨༽ ལས་འབྲས་བུ་དོན་གཞན་དུ་གྱུར་པ་ནི་མེད་ཀྱི་ཞེས་དང༌། རྣམ་འགྲེལ་ལས། དེ་རྣམ་གཞག་ལ་བརྟེན་ནས་ནི། །ཆ་དག་བསྒྲུབ་བྱ་སྒྲུབ་བྱེད་གཞག །ཅེས་དང༌། འདིར། དེས་ན་རྣམ་པར་གཞག་འཇོག་གི །རྒྱུ་འབྲས་ཉིད་ལ་ཚད་འབྲས་བཞེད། །ཅེས་གསུངས་པའི་ཕྱིར། ཁ་ཅིག་ཚད་འབྲས་རྫས་གཞན་གྱི་རྣམ་གཞག་མི་འཐད་ཟེར་བ་ཞིབ་ཆ་མ་ཕྱེད་པ་སྟེ། འོ་ན་ཚད་འབྲས་རྫས་གཞན་གྱི་རྣམ་གཞག་མེད་པར་ཐལ། དེ་མི་འཐད་པའི་ཕྱིར། འདོད་ན། དེ་ཡོད་པར་ཐལ། ཚད་འབྲས་ཀྱི་རྣམ་གཞག་ལྟར་སྣང་ཡོད་པའི་ཕྱིར་ཏེ། ཆོད་པའི་ཚད་འབྲས་ཀྱི་རྣམ་གཞག་ཡོད་པའི་ཕྱིར་ཏེ། ཚད་འབྲས་ཀྱི་རྣམ་གཞག་དེ་ལ་ཆོད་པ་དང་མ་ཆོད་པའི་ཚད་འབྲས་ཀྱི་རྣམ་གཞག་གཉིས་སུ་ཡོད་པའི་ཕྱིར།

ལྷ་དབང་བློའི་རྣམ་འགྲེལ་ལེའུ་གཉིས་པའི་ཐད་ཀྱི་འགྲེལ་པར། འདི་ལྟར་ཚད་མའི་འབྲས་བུ་ནི་རྣམ་པ་གཉིས་ཏེ། སྐྱེས་བུའི་དོན་ཞེས་བྱ་བ་ཆོད་པ་དང༌། ཁྱད་པར་ཅན་ཆོད་པ་མེད་པའོ། །ཞེས་གསུངས་པ་འཐད་པའི་ཕྱིར། ཚད་མའི་འབྲས་བུའི་དོན་ནི་འཐད་ལྡན་གྱི་དབང་དུ་བྱས་པ་ལ་ཚད་མ་མཚན་ཉིད་དུ་བྱས་ཏེ་དེའི་མཚོན་བྱ་རྣམ་པར་གཞག་བྱའི་འབྲས་བུ་ལ་ཚད་མའི་འབྲས་བུ་ཞེས་འཇོག་པ་ཡིན་གྱི། རྒྱུ་འབྲས་མཚན་ཉིད་པ་ནི་མ་ཡིན་ཏེ། ཚད་མ་དེ་ཡང་འབྲས་བུ་དེའི་ ༼༥༥༩༽ བདག་ཉིད་ཡིན་པའི་ཕྱིར། དེ་སྐད་དུ། རྣམ་འགྲེལ་ལས། དེ་ཡང་དེ་ཡིས་བདག་ཉིད་ཡིན། །དེས་ན་འབྲས་བུ་དོན་གཞན་མིན། །ཞེས་གསུངས། པཎ་ཆེན་གྱིས། འདིར་འབྲས་བུ་ཞེས་བྱ་བ་ནི་ཚད་མའི་འབྲས་བུ་སྟེ། ཚད་མ་རྒྱུད་ལ་སྐྱེས་པའི་དགོས་པའོ། །ཞེས་བཤད་པ་ནི་མི་འཐད་དེ། ཚད་མའི་དགོས་པ་ལ་སྐབས་འདིའི་ཚད་མའི་འབྲས་བུར་འཇོག་ན། སྐབས་འདིའི་ཚད་མ་དང་འབྲས་བུ་རྫས་གཞན་དུ་འགྱུར་ཏེ། ཚད་མ་ནི་དགོས་པ་ཅན་ཡིན་པས་རྒྱུ་དང༌། འབྲས་བུ་ནི་དེའི་དགོས་པ་ཡིན་པས་དེའི་འབྲས་བུ་མཚན་ཉིད་པར་འགྱུར་བ་ལས་འོས་མེད་པས་སོ། །གསུམ་པ་རྩོད་པ་སྤང་བ་ནི། ཚད་འབྲས་གཉིས་བསྒྲུབ་བྱ་སྒྲུབ་བྱེད་མ་ཡིན་པར་ཐལ། ཚད་འབྲས་གཉིས་དོན་གཞན་མ་ཡིན་པའི་ཕྱིར་ཞེ་ན། ཁྱབ་པ་མ་ངེས་ཏེ། བསྐྱེད་བྱ་སྐྱེད་བྱེད་ཀྱི་བསྒྲུབ་བྱ་སྒྲུབ་བྱེད་ཡིན་ན་དོན་གཞན་ཡིན་དགོས་ཀྱང༌། རྣམ་པར་བཞག་འཇོག་གི་བསྒྲུབ་བྱ་སྒྲུབ་བྱེད་ཡིན་ན་དོན་གཞན་ཡིན་མི་དགོས་པའི་ཕྱིར་ཏེ། སྒྲུབ་བྱེད་རྣམ་པར་འཇོག་བྱེད་ཀྱི་རྒྱུ་གང་ལས་རྣམ་པར་བཞག་བྱའི་འབྲས་བུ་གང་ཡིན་པ་དེ་སྒྲུབ་ནུས་པ་དེ་ནི་འདིར་སྒྲུབ་བྱེད་དུ་འདོད་པ་ཡིན་པའི་ཕྱིར། འདི་ནི་རྣམ་འགྲེལ་ལས། གང་ལས་འབྲས། གང་ཡིན་དེ་ནི་དེ་ ༼༥༦༠༽ སྒྲུབ་བྱེད། །ཅེས་པའི་དོན་ནོ། །རྟགས་ཀྱི་བསྒྲུབ་བྱ་སྒྲུབ་བྱེད་ལ་ནི་དོན་གཞན་ཡིན་མིན་གཉིས་སུ་ཡོད་དེ།

བསྐྱེད་བྱ་སྐྱེད་བྱེད་དང་རྣམ་པར་བཞག་འཇོག་གི་དེ་གཉིས་ཀ་རྟགས་ཀྱི་བསྒྲུབ་བྱ་སྒྲུབ་བྱེད་ཡིན་པའི་ཕྱིར། གཞལ་བྱ་གཉིས་ཕྱིར་ཚད་མའི་གྲངས་ངེས་ལ། །འཕྲོས་ནས་ཚད་མས་གཞལ་བྱ་རྟོགས་པ་ཡིས། །སྒྲུབ་བྱེད་འཆད་ལ་ཚད་འབྲས་རྣམ་གཞག་བྱུང༌། །རྟོགས་བྱ་ཉིད་ལ་ཕྱི་དོན་རང་མཚན་དང༌། །ཤེས་པ་རང་མཚན་གཉིས་ཡིན་དང་པོ་དེ། །རྟོགས་པའི་སྒྲུབ་བྱེད་ཚད་འབྲས་དང་པོས་བསྟན། །གཉིས་པ་རྟོགས་ཚུལ་ཚད་འབྲས་གཉིས་པ་དང༌། །བཞི་པས་བསྟན་ཡིན་རྣམ་བདེན་རྣམ་རྫུན་ལུགས། །ཕྱི་དོན་རྟོགས་པའང་དཔྱད་ན་བཏགས་པ་བར། །སྒྲུབ་ཏེ་རང་རིག་ཚད་འབྲས་གསུམ་པའི་དོན། །འདི་དེ་མདོ་སེམས་གཉིས་ཀར་སྦྱར་དུ་ཡོད། །གཞན་སྡེ་རིགས་པ་ཅན་སོགས་རྣམ་གསུམ་དང༌། །རང་སྡེ་བྱེ་སྨྲའི་ཚད་འབྲས་རྣམ་བཞག་ནི། །རྫས་གཞན་འདོད་ཕྱིར་ལུགས་འདིར་འཐད་ལྡན་མིན། །འདིར་ནི་རྣམ་པར་གཞག་འཇོག་ཚད་འབྲས་ཏེ། །མཚན་ཉིད་རྟགས་ལས་མཚོན་བྱ་སྒྲུབ་ཕྱིར་རོ། །ཅེས་སྦྱར་རོ། །གཉིས་པ་ཚད་འབྲས་སོ་སོའི་རྣམ་གཞག་ལ་བཞི་སྟེ། དོན་རིག་སྨྲ་བའི་ཚད་འབྲས། རྣམ་རིག་སྨྲ་བའི་ ༼༥༦༡༽ ཚད་འབྲས། དོན་རིག་གི་ཚད་འབྲས་ལ་དོགས་པ་དཔྱད་ནས་དཔྱད་ན་རང་རིག་འབྲས་བུར་བསྟན་པ། རྣམ་རིག་གི་ཚད་འབྲས་ལ་དོགས་པ་དཔྱད་ནས་གཞལ་བྱ་སྒྲོ་བཏགས་ལ་རང་རིག་བཏགས་པ་བའི་ཚད་འབྲས་ངོས་བཟུང་བའོ། །དང་པོ་ལ། མདོ་ལས་ཇི་ལྟར་གསུངས་པའི་ཚུལ། །རྣམ་འགྲེལ་ལས་ཇི་ལྟར་བསྟན་པའི་ཚུལ། དེ་དག་གི་དོན་གཏན་ལ་དབབ་པ་དང་གསུམ་ལས། དང་པོ་ནི། ཚད་མ་མདོར། བྱ་དང་བཅས་པ་རྟོགས་པའི་ཕྱིར། །འབྲས་བུ་ཉིད་ཡིན་འཇལ་བྱེད་ལ། །ཚད་མ་ཉིད་དུ་འདོགས་པ་སྟེ། །བྱ་བ་མེད་པའང་མ་ཡིན་ནོ། །ཞེས་དང༌། དེའི་རང་འགྲེལ་ལས། འདི་ལ་ཕྱི་རོལ་པ་རྣམས་ཀྱི་བཞིན་དུ་ཞེས་པ་ནས། དེ་བཞིན་དུ་འདིར་ཡང་ཡིན་ནོ། །ཅེས་པའི་བར་གྱིས་དོན་རིག་གི་ཚད་འབྲས་གསུངས་པ་ཡིན་ནོ། །དོན་ཅུང་ཟད་བཤད་ན། བྱ་དང་བཅས་པ་ཞེས་པས་གཞལ་བྱ་བསྟན། །རྟོགས་པའི་ཕྱིར་འབྲས་བུ་ཉིད་ཡིན་ཞེས་པས་འབྲས་བུ་བསྟན།

འཇལ་བྱེད་ལ་ཚད་མ་ཉིད་དུ་འདོགས་པ་སྟེ་ཞེས་པས་ཚད་མ་བསྟན། བྱ་བ་མེད་པ་མ་ཡིན་ནོ་ཞེས་པས་དོན་བསྡུས་ཏེ་བྱ་བ་ཚད་མའི་འབྲས་བུ་མེད་པ་མ་ཡིན་པ་སྟེ། ཡོད་པ་ཡིན་ནོ་ཞེས་བསྟན། དེ་དག་ལ་བྱ་བྱེད་ལས་གསུམ་ཀྱང་ཚང་སྟེ། གཞལ་བྱ་ནི་ལས། ཚད་མ་ནི་བྱེད་པ་པོ། འབྲས་ ༼༥༦༢༽ བུ་ནི་བྱ་བ་ཡིན་པའི་ཕྱིར་ཏེ། རྣམ་འགྲེལ་ལས། དེ་ཡི་བདག་ཉིད་འཛིན་པ་དེ། །དོན་རྟོགས་པ་ཡིས་བདག་ཉིད་ཀྱི། །བྱེད་པས་རང་གི་ལས་ལ་ནི། །བྱེད་དང་བཅས་པ་ལྟ་བུར་སྣང༌། །ཞེས་དང༌། ས་བཅད་ལས་ཀྱང༌། དེ་ལྟ་ཡིན་ཡང་བྱ་བྱེད་རུང༌། །ཞེས་གསུངས་པའི་ཕྱིར། འགྲེལ་པའི་དོན་ནི། ཚད་འབྲས་ཀྱི་རྣམ་གཞག་འདི་ལ་སྤྱོད་པ་བ། རིགས་པ་ཅན་པ། བྱེ་བྲག་པ་རྣམས་ཀྱི་ལུགས་ཀྱི་ཚད་འབྲས་བཞིན་དུ་ཚད་མ་དང་འབྲས་བུ་དོན་གཞན་དུ་གྱུར་པ་ནི་མེད་དེ། རང་ལུགས་ཀྱི་ཚད་འབྲས་གཉིས་བདག་ཉིད་གཅིག་ཡིན་པའི་ཕྱིར་ཞེས་པ་ལ། འདི་ལ་ཕྱི་རོལ་པ་རྣམས་ཀྱི་བཞིན་དུ་ཚད་མ་ལས་འབྲས་བུ་དོན་གཞན་དུ་གྱུར་པ་ནི་མེད་ཀྱིས་ཞེས་པ་འདི་བྱུང༌། ཚད་མ་ལས་དོན་གཞན་དུ་མེད་ན། ཚད་མའི་ཐ་སྙད་ཟུར་དུ་བྱ་མི་དགོས་པར་འགྱུར་རོ་ཞེ་ན། ཚད་མ་དང་འབྲས་བུ་དོན་གཞན་དུ་མེད་མོད་ཀྱི། འོན་ཀྱང་འབྲས་བུ་དེ་ཉིད་གཞལ་བྱའི་རྣམ་པ་ཅན་དུ་སྐྱེས་པ་དང༌། བྱ་བ་དང་བཅས་པ་སྟེ་ལས་ཉིད་གཞལ་བྱར་ཉེ་བར་བླང་ནས་འཇལ་བྱེད་ལ་རང་ཡུལ་གྱི་རྣམ་པར་ཤར་བ་དེ་ལ་བྱེད་པ་པོ་ཚད་མ་ཉིད་དུ་འདོགས་པ་སྟེ། དེས་ན་བྱ་བ་ཚད་མའི་འབྲས་བུའི་རྣམ་གཞག་འཐད་པ་ཡིན་ནོ། །ཞེས་པ་ལ། འབྲས་བུར་འགྱུར་བའི་ཤེས་པ་དེ་ཉིད་དུ་ཡུལ་གྱི་རྣམ་ ༼༥༦༣༽ པ་ཅན་དུ་སྐྱེས་པ་དང༌། བྱ་བ་དང་བཅས་པ་དེ་ཉེ་བར་བླང་ནས། ཚད་མ་ཉིད་དུ་འདོགས་པ་སྟེ། །བྱ་བ་མེད་པའང་མ་ཡིན་ནོ། །ཞེས་པ་འདི་བྱུང༌། དེ་དག་གི་དཔེ་ཇི་ལྟར་ན། འཇིག་རྟེན་ན་བུ་ཕའི་གཟུགས་དང་འདྲ་བར་སྐྱེས་པ་ལ། ཕའི་གཟུགས་འཛིན་ཞེས་བརྗོད་པ་བཞིན་དུ་དོན་རིག་མངོན་སུམ་རང་ཡུལ་གྱི་ཕྱི་དོན་དང་འདྲ་བར་སྐྱེས་པའི་རྟགས་ལས།

རང་ཡུལ་གྱི་དོན་རྟོགས་པར་འགྲུབ་པ་ཡིན་ནོ། །ཞེས་པ་ལ། དཔེར་ན་འབྲས་བུ་རྒྱུ་དང་རྗེས་སུ་མཐུན་པར་སྐྱེས་པ་ལ། རྒྱུའི་གཟུགས་འཛིན་ཞེས་བརྗོད་པས། བྱ་བ་མེད་པར་ཡང་མ་ཡིན་པ་དེ་བཞིན་དུ་འདིར་ཡང་ཡིན་ནོ་ཞེས་པ་འདི་བྱུང༌། གཉིས་པ་རྣམ་འགྲེལ་ལས་བསྟན་ཚུལ་ནི། ཚད་མ་ལས་འབྲས་བུ་དོན་གཞན་དུ་གྱུར་པ་མེད་པའི་དགོངས་པ་བཀྲལ་བའི་སྒོ་ནས་ཚད་འབྲས་བདག་ཉིད་གཅིག་ཏུ་སྒྲུབ་པར་བྱེད་པ་ལ། བྱ་བ་སྒྲུབ་པར་བྱེད་ཅེས་ཏེ། །ཞེས་སོགས་བྱུང༌། འབྲས་བུར་གྱུར་པའི་ཤེས་པ་ཞེས་སོགས་ཀྱི་དགོངས་པ་བཀྲལ་བའི་སྒོ་ནས་འབྲས་བུ་ལས་དོན་གཞན་པའི་ཚད་མ་མེད་ཀྱང༌། ཡུལ་གྱི་རྣམ་པར་ཤར་བའི་ཤེས་པ་ལ་ཚད་མར་འཇོག་པ་ཡིན་ནོ། །ཞེས་པ་ནི། དེ་ལ་ཉམས་མྱོང་ཙམ་དུ་ན། །འདྲ་བའི་བདག་ཅན་ཤེས་པ་ནི། །ཞེས་པ་ནས། དེས་ན་འབྲས་བུ་དོན་ ༼༥༦༤༽ གཞན་མིན། །ཞེས་པའི་བར་ཚིགས་བཅད་ཕྱེད་དང་དྲུག་བྱུང༌། དེ་སྐད་དུ། ས་བཅད་ལས་ཀྱང༌། དོན་རྟོགས་འཇོག་ནུས་སྒྲུབ་བྱེད་ཡིན། །འཇོག་ནུས་ཁྱད་པར་གཉིས་ལྡན་དགོས། །དེས་ན་ཚད་འབྲས་དོན་གཞན་མིན། །ཞེས་དང༌། ཤེས་པའི་བདག་ཉིད་ཡིན་པ་དགོས། །དོན་གྱི་རྣམ་པ་ཤར་བ་དགོས། །ཞེས་གསུངས་སོ། །བྱ་བ་དང་བཅས་པ་ཞེས་སོགས་ཀྱི་དགོངས་པ་བཀྲལ་བའི་སྒོ་ནས་བྱེད་པ་དོན་གྱི་རྣམ་ཤེས་དེས་དོན་རྟོགས་པའི་བྱ་བ་བྱེད་པས། རང་ཡུལ་དུ་གྱུར་པའི་ལས་གཟུགས་སོགས་ལ་ཐ་སྙད་དུ། བྱེད་པ་དང་བཅས་པ་ལྟར་སྣང་ཡང་དོན་ལ་བྱེད་པ་པོ་མ་ཡིན་ཞིང༌། འོན་ཀྱང་དོན་གྱི་རྣམ་པ་ཤར་བའི་དབང་གིས་ཐ་སྙད་དུ་དོན་རྟོགས་པར་བཞག་པ་ཡིན་ནོ། །ཞེས་པ་ལ། དེ་ཡི་བདག་ཉིད་ཅེས་པ་ནས། །དེ་ཡི་དབང་གིས་དེར་བཞག་ཕྱིར། །ཞེས་པའི་བར་བྱུང༌། དཔེར་ན་ཞེས་པ་མན་ཆད་ཀྱི་དགོངས་པ་བཀྲལ་བའི་སྒོ་ནས་འཇིག་རྟེན་ན་ཕའི་གཟུགས་དང་འདྲ་བར་སྐྱེས་པ་ལ། ཕའི་གཟུགས་འཛིན་ཞེས་བརྗོད་པ་དཔེར་བྱས་ཏེ། རང་གི་བཟུང་དོན་སྔོན་པོ་དང་འདྲ་བར་སྐྱེས་པ་དེ་ཉིད་ཀྱིས་ཐ་སྙད་དུ་བཟུང་དོན་སྔོན་པོ་རྟོགས་པ་སྒྲུབ་པར་བྱེད་པ་ལ།

དཔེར་ན་འབྲས་བུ་ཞེས་སོགས་ཚིགས་བཅད་བྱུང༌། ཕྱི་རོལ་པ་རྣམས་ཀྱི་བཞིན་དུ་ཞེས་པ་ ༼༥༦༥༽ ལ་འཕྲོས་ནས། ཕྱི་རོལ་པས་ཚད་འབྲས་ཚད་འབྲས་རྫས་གཞན་དུ་འདོད་པའི་ཚུལ། དེ་འགོག་བྱེད་ཀྱི་རིགས་པ། དེའི་ལན་དགག་པ་རྣམས་རིམ་བཞིན་སྟོན་པ་ལ། དེ་ཕྱིར་མཐོང་དང་ཞེས་པ་ནས། །སྒྲོ་འདོགས་པས་ནི་འཇུག་ཕྱིར་རོ། །ཞེས་པའི་བར་བྱུང༌། འདིར་དབང་འབྲེལ་ཞེས་པ་དབང་པོ་དོན་དང་ཕྲད་པ་ཙམ་ལ་ཟེར་བས། རིག་པ་ཅན་པའི་ལུགས་ཁོ་ན་ཡིན་ལ། དེ་ལྟར་ན་དབང་ཞེས་པས་བྱེ་སྨྲའི་འདོད་པ་སྟོན་མི་སྟོན་བརྟག་པར་བྱ་དགོས་ཏེ། ཕྱི་རོལ་པ་རྣམས་ཀྱི་བཞིན་དུ་ཞེས་པ་དང་འདི་སྦྱོར་དགོས་པ་ལས་བྱེ་བྲག་ཏུ་སྨྲ་བ་ཕྱི་རོལ་པ་མ་ཡིན་པའི་ཕྱིར་དང༌། ལྷའི་འགྲེལ་པར་ཡང་དོན་ཙམ་མཐོང་དང་དབང་པོ་འཕྲད་པ་དང་ཁྱད་པར་གྱི་བློ་ལ་དེ་སྐད་ཅེས་བྱའོ། །མཐོང་བ་དང༌། དབང་པོ་དང༌། འབྲེལ་པ་དང༌། ཁྱད་པར་བྱེད་པ་ཅན་གྱི་བློ་དག་ནི་ཚད་མ་ཉིད་དུ་མི་འདོད་དོ། །ཞེས་གསུངས་པས་ཀྱང་འདིར་བྱེ་བྲག་སྨྲ་བའི་འདོད་པ་དངོས་སུ་མི་གསལ་བའི་ཕྱིར། འདིར། ལ་ལ་དབང་ཤེས་ཚད་འབྲས་འདོད། །ཅེས་པ་ནི། མཛོད་ལས། མིག་གིས་གཟུགས་རྣམས་མཐོང་རྟེན་བཅས། །ཞེས་སོགས་ཀྱི་དོན། ཕྱོགས་སྔར་བཞེས་ནས་འགོག་པར་བཞེད་པ་ཡིན་ཏེ། རང་འགྲེལ་ཉིད་ལས། ཚིགས་བཅད་དེ་དྲངས་རྗེས་ཞེས་ ༼༥༦༦༽ ཟེར་བའང་མི་འཐད་དེ། དབང་པོ་ཙམ་དོན་སོ་སོར་རྟོགས་པ་ལ་ཉེ་རིང་མེད་ཅིང༌། བེམ་པོས་ཡུལ་རིག་པ་མི་འཐད་པའི་ཕྱིར་རོ། །ཞེས་གསུངས་པས་སོ། །འདི་ལ་མཁས་པ་བློ་གྲོས་མཚུངས་མེད་ཀྱིས་ལྟ་དང་ཅེས་སོགས་འདོད་ཚུལ་སྔ་མ་གསུམ་ཕྱི་རོལ་པ་གསུམ་གྱི་འདོད་པ་ཡིན་པ་ཚད་མ་མདོའི་རང་འགྲེལ་ན་གསལ་བར་ཡོད། འདོད་ཚུལ་བཞི་པ་བྱེ་བྲག་སྨྲ་བའི་འདོད་པར་བོད་རྣམས་འཆད་ཀྱང༌། རྒྱ་གཞུང་ན་དངོས་སུ་བཀོད་པ་མེད་ཅེས་ཁ་མཚོན་གཅོད་པར་མཛད་མོད། བདག་ཉིད་ཆེན་པོའི་དགོངས་པ་ནི། །མཛོད་ཀྱི་དེ་ཕྱོགས་སྔར་བཞེས་ནས་འདིར་བསྣན་པ་ཡིན་པས།

ཚད་མའི་རྒྱ་གཞུང་གི་བསྟན་བཅོས་ན་ཡོད་མེད་རག་མ་ལས་མོད། ཡང་ལེའུ་གཉིས་པར། བློ་ནི་ཚད་མ་ཉིད། བླང་དང་དོར་བྱའི་དངོས་པོ་ཡིས། །འཇུག་ལ་དེ་གཙོ་ཡིན་ཕྱིར་དང༌། །ཞེས་སོགས་གཞུང་གིས་དབང་པོ་གཟུགས་ཅན་པ་ཚད་མར་བྱེད་པའི་ཆོད་པའི་ཚད་འབྲས་ཀྱི་རྣམ་གཞག་འདོད་པའི་ཕྱོགས་སྔ་མ་བཀག་ནས། རང་ལུགས་གཞལ་བྱ་རྟོགས་པའི་བློ་ཁོ་ན་ཚད་མར་སྒྲུབ་ཏེ། མ་ཆོད་པའི་ཚད་འབྲས་ཀྱི་རྣམ་གཞག་སྟོན་པར་བྱེད་པ་ལྷའི་འགྲེལ་པར་གསལ་བར་ཡོད་ལ། དེ་ལྟར་ན་སྐབས་འདིར་ཕྱོགས་སྔ་མ་བྱེ་བྲག་ཏུ་སྨྲ་བ་ལ་ངོས་འཛིན་ནམ་མི་འཛིན། ༼༥༦༧༽ འཛིན་ན་ཚད་མའི་རྒྱ་གཞུང་ན་མེད་པ་ཡང་རྟགས་མ་གྲུབ་ལ། མི་འཛིན་ན་ཕྱོགས་སྔ་མ་དེ་གང་ཡིན་ཡིད་ཆས་པའི་གཏན་ཚིགས་དང་བཅས་པ་སྨྲ་དགོས་སོ། །གསུམ་པ་ལ་གསུམ་ཏེ། གཞན་ལུགས་དགག རང་ལུགས་བཞག སྐབས་སུ་བབས་པའི་དོགས་པ་དཔྱད་པའོ། །དང་པོ་ནི། ཁ་ཅིག་སྔོན་པོ་གཞལ་བྱ་རང་ཡུལ་གྱི་རྣམ་པ་ཤར་བའི་སྒོ་ནས་སྔོན་པོ་ལ་གསར་དུ་མི་བསླུ་བའི་རིག་པ་ཚད་མ། སྔོན་པོ་དངོས་སུ་རྟོགས་པའི་ཚད་མ་འབྲས་བུ། ཞེས་པའི་ཚད་འབྲས་ཀྱི་རྣམ་གཞག་དེ་ཚད་འབྲས་ཀྱི་རྣམ་གཞག་འཐད་ལྡན་ཡིན་ཟེར་བ་དང༌། ཡང་ཁ་ཅིག སྔོན་པོ་གཞལ་བྱ། སྔོན་པོ་རང་ངོས་ནས་གཏད་པའི་རྣམ་པ་ཤར་བའི་ཤེས་པ་ཚད་མ། སྔོན་པོ་རྟོགས་པའི་མངོན་སུམ་འབྲས་བུ་ཞེས་པའི་ཚད་འབྲས་ཀྱི་རྣམ་གཞག ཚད་འབྲས་ཀྱི་རྣམ་གཞག་འཐད་ལྡན་ཡིན་ཟེར་བ་དང༌། ཡང་ཁ་ཅིག སྔོན་པོ་གཞལ་བྱ། རང་གི་གཟུང་དོན་དུ་གྱུར་པའི་སྔོན་པོའི་རྣམ་པ་ཤར་བའི་ཤེས་པ་ཚད་མ། སྔོན་པོ་རྟོགས་པའི་དོན་རིག་འབྲས་བུ། ཞེས་པའི་ཚད་འབྲས་ཀྱི་རྣམ་གཞག་དེ་ཚད་འབྲས་ཀྱི་རྣམ་གཞག་འཐད་ལྡན་ཡིན་ཟེར་བ་རྣམས་མི་འཐད་དེ། དང་པོ་ལ། སྔོན་པོ་རྟོགས་པའི་རྗེས་དཔག་ཆོས་ ༼༥༦༨༽ ཅན། འབྲས་བུ་དེར་ཐལ། ཚད་མ་དེའི་ཕྱིར། མ་གྲུབ་ན། དེར་ཐལ། ཁྱོད་ལ་སྔོན་པོའི་རྣམ་པ་ཤར་བ་གང་ཞིག ཁྱོད་སྔོན་པོ་ལ་གསར་དུ་མི་བསླུ་བའི་རིག་པ་ཡིན་པའི་ཕྱིར།

དང་པོ་མ་གྲུབ་ན། སྔོན་པོ་རྟོགས་པའི་རྗེས་དཔག་ཆོས་ཅན། ཁྱོད་ལ་སྔོན་པོའི་རྣམ་པ་ཤར་བར་ཐལ། ཁྱོད་ལ་སྔོན་པོའི་བག་ཆགས་ཀྱི་དབང་གིས་རྣམ་པ་ཤར་བའི་ཕྱིར་ཏེ། ཁྱོད་སྔོན་པོ་འཛིན་པའི་རྟོག་པ་ཡིན་པའི་ཕྱིར། གཉིས་པ་མ་གྲུབ་ན། དེར་ཐལ། སྔོན་པོ་ལ་ཚད་མ་ཡིན་པའི་ཕྱིར་ཏེ། སྔོན་པོ་རྟོགས་པའི་ཚད་མ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། སྔོན་པོ་དངོས་སུ་རྟོགས་པའི་ཚད་མ་མ་ཡིན་པར་ཐལ། སྔོན་པོ་དོན་སྤྱིའི་ཚུལ་གྱི་རྟོགས་པའི་ཚད་མ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་ལ། རྣམ་མཁྱེན་ཆོས་ཅན། སྔོན་པོ་རང་ངོས་ནས་གཏད་པའི་རྣམ་པ་ཤར་བའི་ཤེས་པ་ཡིན་པར་ཐལ། སྔོན་པོ་རྟོགས་པའི་མངོན་སུམ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། ཆོས་ཐམས་ཅད་རྟོགས་པའི་མངོན་སུམ་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། དེ་མ་ཡིན་པར་ཐལ། ཁྱོད་ལ་སྔོན་པོའི་རྣམ་པ་མ་ཤར་བའི་ཕྱིར་ཏེ། སྔོན་པོ་རྣམ་མེད་རྗེན་ཆར་དུ་རྟོགས་པའི་ཚད་མ་ཡིན་ ༼༥༦༩༽ པའི་ཕྱིར་ཏེ། ཆོས་ཐམས་ཅད་རྣམ་མེད་རྗེན་ཆར་དུ་རྟོགས་པའི་ཚད་མ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དམ་བཅའ་གསུམ་པ་ཡང་མི་འཐད་དེ། ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་སྐད་ཅིག་མ་དང་པོ་ཆོས་ཅན། སྔོན་པོ་རྟོགས་པའི་དོན་རིག་ཡིན་པར་ཐལ། རང་གི་གཟུང་དོན་དུ་གྱུར་པའི་སྔོན་པོའི་རྣམ་པ་ཤར་བའི་ཤེས་པ་ཡིན་པའི་ཕྱིར། ཁྱབ་པ་ཁས། མ་གྲུབ་ན། དེར་ཐལ། ཁྱོད་ཀྱི་གཟུང་དོན་དུ་གྱུར་པའི་སྔོན་པོ་ཡོད་པ་གང་ཞིག ཤེས་པ་ཡིན་པའི་ཕྱིར། དང་པོ་མ་གྲུབ་ན། དེར་ཐལ། ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་ཡིན་པའི་ཕྱིར། རྩ་བར་འདོད་ན། སྔོན་པོ་དེ་ཁྱོད་ཀྱི་རྟོགས་བྱ་ཡིན་པར་ཐལ། འདོད་པའི་ཕྱིར། འདོད་ན། སྔོན་པོ་དེ་ཁྱོད་ཀྱི་གཞལ་བྱ་ཡིན་པར་ཐལ། འདོད་པའི་ཕྱིར། འདོད་ན། སྔོན་པོ་ཆོས་ཅན། ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་སྐད་ཅིག་མ་དང་པོའི་གཟུང་དོན་ཡིན་པར་ཐལ།

འདོད་པ་གང་ཞིག ཕྱི་དོན་ཡིན་པའི་ཕྱིར། འདོད་ན། སྔོན་པོ་སྐད་ཅིག་མ་དང་པོ་ཡིན་པར་ཐལ། འདོད་པའི་ཕྱིར། འདོད་ན། ཁྱོད་དུ་གྱུར་པའི་སྔོན་པོ་སྐད་ཅིག་མ་གཉིས་པ་སོགས་མེད་པར་ཐལ་ལོ། །ཡང་ཁ་ཅིག སྔོན་པོ་ 

༼༥༧༠༽ གཞལ་བྱ། སྔོན་པོ་རང་ངོས་ནས་གཏད་པའི་རྣམ་པ་ཤར་བའི་ཤེས་པ་ཚད་མ། སྔོན་པོ་རྟོགས་པའི་མངོན་སུམ་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་དེ་འབྲས་རྟོགས་དང་པོའི་དངོས་བསྟན་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་ཟེར་བ་མི་འཐད་དེ། འོ་ན་དེ་འདྲའི་ཚད་འབྲས་ཀྱི་རྣམ་གཞག་ཆོས་ཅན། ཁྱོད་དེ་ཕྱིར་གཞལ་བྱ་རྟོགས་པ་ཡི། །སྒྲུབ་བྱེད་གཞལ་བྱའི་རང་བཞིན་ཉིད། །ཅེས་པའི་དངོས་བསྟན་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་པར་ཐལ། འབྲས་རྟོགས་དང་པོའི་དངོས་བསྟན་གྱི་དེ་ཡིན་པའི་ཕྱིར། རྟགས་ཁས། འདོད་ན། དེ་ཆོས་ཅན། ཁྱོད་མདོ་སེམས་གཉིས་ཀྱི་ནང་ནས་མདོ་སྡེ་པས་ཐུན་མོང་མ་ཡིན་པར་ཁས་ལེན་པའི་དོན་རིག་མངོན་སུམ་གྱི་ཚད་འབྲས་ཀྱི་རྣམ་བཞག་འཐད་ལྡན་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དོན་རིག་མངོན་སུམ་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་པར་ཐལ། འདོད་པའི་ཕྱིར། འདོད་ན། ཁྱོད་ཀྱི་ཚད་འབྲས་གཞལ་གསུམ་གྱི་ནང་ཚན་དུ་གྱུར་པའི་འབྲས་བུ་ཡིན་ན། དོན་རིག་མངོན་སུམ་ཡིན་པས་ཁྱབ་པར་ཐལ། འདོད་པའི་ཕྱིར། འདོད་ན། སྔོན་པོ་རྟོགས་པའི་མངོན་སུམ་ཆོས་ཅན། དེར་ཐལ། དེའི་ཕྱིར། ༼༥༧༡༽ མ་གྲུབ་ན། དེར་ཐལ། སྔོན་པོ་དེ་ཚད་འབྲས་གཞལ་གསུམ་གྱི་ནང་ཚན་དུ་གྱུར་པའི་གཞལ་བྱ་ཡིན་པ་གང་ཞིག སྔོན་པོ་དེའི་རང་ངོས་ནས་གཏད་པའི་རྣམ་པ་ཤར་བའི་ཤེས་པ་དེ་དེའི་ཚད་འབྲས་གཞལ་གསུམ་གྱི་ནང་ཚན་དུ་གྱུར་པའི་ཚད་མ་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། ཁྱོད་དུ་གྱུར་པའི་རྣམ་མཁྱེན་མེད་པར་ཐལ། ཁྱོད་དོན་རིག་མངོན་སུམ་ཡིན་པའི་ཕྱིར། གཞན་ཡང་རྣམ་མཁྱེན་ཆོས་ཅན། སྔོན་པོ་རང་ངོས་ནས་གཏད་པའི་རྣམ་པ་ཤར་བའི་ཤེས་པ་ཡིན་པར་ཐལ། སྔོན་པོ་རྟོགས་པའི་མངོན་སུམ་ཡིན་པའི་ཕྱིར། ཁྱབ་པ་ཤག རྟགས་སླ། འདོད་ན། དེ་ཆོས་ཅན། སྔོན་པོ་དེ་ཁྱོད་ལ་རང་ངོས་ནས་རང་འདྲའི་རྣམ་པ་གཏོད་བྱེད་ཀྱི་ཕྱི་དོན་ཡིན་པར་ཐལ།

ཁྱོད་སྔོན་པོ་རང་ངོས་ནས་གཏད་པའི་རྣམ་པ་ཤར་བའི་ཤེས་པ་ཡིན་པའི་ཕྱིར། འདོད་ན། སྔོན་པོ་དེ་ཁྱོད་ཀྱི་བཟུང་དོན་ཡིན་པར་ཐལ། འདོད་པའི་ཕྱིར། འདོད་ན། རྣམ་མཁྱེན་གྱི་གཟུང་དོན་ཡོད་པར་ཐལ། འདོད་པའི་ཕྱིར། འདོད་ན། རྣམ་མཁྱེན་ཆོས་ཅན། ཁྱོད་ཀྱི་བཟུང་དོན་མེད་པར་ཐལ། ཁྱོད་རྣལ་འབྱོར་མངོན་སུམ་ཡིན་པའི་ཕྱིར། ཡང་ཁ་ཅིག སྔོན་པོ་ལྐོག་ན་མོ་གཞལ་བྱ། ཚུར་མཐོང་གི་རྒྱུད་ཀྱི་ ༼༥༧༢༽ སྔོན་འཛིན་དབང་མངོན་ལ་སྔོན་པོ་ལྐོག་ན་མོས་རང་ངོས་ནས་གཏད་པའི་རྣམ་པ་ཤར་བ་ཚད་མ། ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་གྱིས་སྔོན་པོ་ལྐོག་ན་མོ་རྟོགས་པ་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་དེ་འབྲས་རྟོགས་དང་པོའི་བསྟན་བྱའི་གཙོ་བོར་གྱུར་པའི་ཚད་འབྲས་ཀྱི་རྣམ་གཞག་དང༌། གྲུབ་མཐའ་སྨྲ་བ་བཞིའི་ནང་ནས་མདོ་སྡེ་པའི་ཐུན་མོང་མ་ཡིན་པར་ཁས་ལེན་པའི་ཚད་འབྲས་ཀྱི་རྣམ་གཞག་འཐད་ལྡན་ཡིན་ཏེ། རང་འགྲེལ་ལས། མདོ་སྡེ་པའི་དོན་ལྐོག་ན་མོ་གཞལ་བྱ། དོན་དང་འདྲ་བར་སྐྱེས་པའི་ཤེས་པ་ཚད་མ་དོན་རྟོགས་བཏགས་བ་པའི་ཐ་སྙད་འབྲས་བུར་འདོད་པས་གཞལ་བྱ་དང༌། ཚད་འབྲས་དུས་དང་ངོ་བོ་ཐ་དད་ཡིན་ནོ། །ཞེས་གསུངས་པའི་ཕྱིར། ཞེས་དང༌། གཞན་དག་བདེན་གྲུབ་ཀྱི་ཁྱད་པར་དུ་བྱས་པའི་སྔོན་པོ་ལྐོག་ན་མོ་གཞལ་བྱ་ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་ལ་དེས་རང་ངོས་ནས་གཏད་པའི་རྣམ་པ་ཤར་བ་ཚད་མ། ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་དེས་དེ་རྟོགས་པ་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་དེ་ཚད་འབྲས་དང་པོའི་བསྟན་བྱའི་གཙོ་བོ་དང༌། མདོ་སྡེ་པས་ཐུན་མོང་མ་ཡིན་པར་ཁས་ལེན་པའི་ཚད་ ༼༥༧༣༽ འབྲས་ཀྱི་རྣམ་གཞག་ཡིན་ཟེར་བ་མི་འཐད་དེ། དམ་བཅའ་དང་པོ་དེ་ལ། སྔོན་པོ་ལྐོག་ན་མོ་གཞལ་བྱ་ཞེས་སོགས་ཀྱི་ཚད་འབྲས་ཀྱི་རྣམ་གཞག་དེ་ཆོས་ཅན། ཁྱོད་ཁས་ལེན་གྱི་ངོ་བོ་ཉིད་མེད་པར་སྨྲ་བ་མེད་པར་ཐལ། ཁྱོད་གྲུབ་མཐའ་སྨྲ་བ་བཞིའི་ནང་ནས་མདོ་སྡེ་པས་ཐུན་མོང་མིན་པར་ཁས་ལེན་པའི་ཚད་འབྲས་ཀྱི་རྣམ་གཞག་འཐད་ལྡན་ཡིན་པའི་ཕྱིར།

རྟགས་ཁས། འདོད་ན། དེ་ཆོས་ཅན། ཁྱོད་ཁས་ལེན་གྱི་དེ་ཡོད་པར་ཐལ། ཁྱོད་ཁས་ལེན་གྱི་མདོ་སྡེ་སྤྱོད་པའི་ངོ་བོ་ཉིད་མེད་པར་སྨྲ་བ་ཡོད་པའི་ཕྱིར་ཏེ། ཁྱོད་ཀྱི་ཚད་འབྲས་གཞལ་གསུམ་གྱི་ནང་ཚན་དུ་གྱུར་པའི་གཞལ་བྱ་ཁས་ལེན་གྱི་དེ་ཡོད་པ་གང་ཞིག ཁྱོད་ཀྱི་དེའི་ནང་ཚན་གྱི་ཚད་མ་ཁས་ལེན་གྱི་དེ་ཡང་ཡོད། ཁྱོད་ཀྱི་དེའི་ནང་མཚན་གྱི་འབྲས་བུ་ཁས་ལེན་གྱི་དེ་ཡང་ཡོད་པའི་ཕྱིར། གཏན་ཚིགས་རིམ་བཞིན་གྲུབ་སྟེ། སློབ་དཔོན་ལེགས་ལྡན་འབྱེད་དེ་དེ་ཡིན་པའི་ཕྱིར་རོ། །དམ་བཅའ་གཉིས་པ་ལ། བདེན་གྲུབ་ཀྱི་ཁྱད་པར་བྱས་པའི་སྔོན་པོ་ལྐོག་ན་མོ་གཞལ་བྱ་ཞེས་སོགས་ཀྱི་ཚད་འབྲས་ཀྱི་རྣམ་གཞག་ཆོས་ཅན། ཁྱོད་ཀྱི་ཚད་འབྲས་གཞལ་གསུམ་ཀ་མདོ་སྡེ་པས་ཐུན་མོང་ ༼༥༧༤༽ མ་ཡིན་པར་ཁས་ལེན་པར་ཐལ། ཁྱོད་མདོ་སྡེ་པས་ཐུན་མོང་མ་ཡིན་པར་ཁས་ལེན་པའི་ཚད་འབྲས་ཀྱི་རྣམ་བཞག་ཡིན་པའི་ཕྱིར། རྟགས་ཁས། འདོད་ན། དེ་ཆོས་ཅན། ཁྱོད་ཀྱི་ཚད་འབྲས་གཞལ་གསུམ་གྱི་ནང་ཚན་གྱི་གཞལ་བྱ་དེ་ཡང་མདོ་སྡེ་པས་ཐུན་མོང་མ་ཡིན་པར་ཁས་ལེན་པར་ཐལ། འདོད་པའི་ཕྱིར། འདོད་ན། བདེན་གྲུབ་ཀྱི་ཁྱད་པར་དུ་བྱས་པའི་སྔོན་པོ་ལྐོག་ན་མོ་དེ་མདོ་སྡེ་པས་ཐུན་མོང་མ་ཡིན་པར་ཁས་ལེན་པར་ཐལ། འདོད་པའི་ཕྱིར། འདོད་ན། མདོ་སྡེ་པ་ཁོ་ནས་ཁས་ལེན་པར་ཐལ། འདོད་པའི་ཕྱིར། འདོད་ན། དེ་ཁས་ལེན་གྱི་གང་ཟག་ཡིན་ན། མདོ་སྡེ་པ་ཡིན་དགོས་པར་ཐལ། འདོད་པའི་ཕྱིར། འདོད་ན། བདེན་གྲུབ་ཀྱི་ཁྱད་པར་དུ་བྱས་པའི་སྔོན་པོ་ལྐོག་ན་མོ་མི་རྟག་པར་སྒྲུབ་པའི་ཐལ་འགྱུར་ཡང་དག་འཕེན་ཡུལ་དུ་གྱུར་པའི་ཕྱི་རོལ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེ་རྟག་མི་རྟག་ལ་དཔྱད་པ་བྱེད་པའི་གནས་སྐབས་ཀྱི་རྒོལ་བ་ཡིན་པའི་ཕྱིར། ཁྱབ་སྟེ། རྣམ་འགྲེལ་ལས། དཔྱད་པ་ཉིད་ཀྱི་སྐབས་ཀྱིས་ནི། །རབ་གྲགས་རྟེན་ནི་གྲུབ་འགྱུར་ཏེ། །ཞེས་གསུངས་པའི་ཕྱིར། གཏན་ཚིགས་གྲུབ་ཏེ། ཆོས་ཅན་ཡིན་པའི་ཕྱིར།

༼༥༧༥༽ ཡང་ཁ་ཅིག་གཟུགས་གཞལ་བྱ། གཟུགས་ཀྱིས་རང་ངོས་ནས་གཏད་པའི་རྣམ་པ་ཤར་བའི་ཤེས་པ་ཚད་མ། གཟུགས་གཟུང་དོན་དུ་བྱས་ནས་རྟོགས་པའི་མངོན་སུམ་འབྲས་བུ། ཞེས་པའི་ཚད་འབྲས་ཀྱི་རྣམ་གཞག་དེ་འབྲས་རྟོགས་དང་པོའི་དངོས་བསྟན་གྱི་དོན་རིག་མངོན་སུམ་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་ཟེར་བ་ཡང༌། དོན་གྱི་གོ་བབས་ལ་དེ་ལྟར་འཐད་ཀྱང༌། ཚིག་ལ་འཁྲིས་ན། གཟུགས་ཀྱིས་རང་ངོས་ནས་གཏད་པའི་རྣམ་པ་འཛིན་པའི་རྟོག་པ་ཆོས་ཅན། འབྲས་བུ་དེར་ཐལ། ཚད་མ་དེའི་ཕྱིར། མ་གྲུབ་ན། དེར་ཐལ། ཁྱོད་ལ་གཟུགས་ཀྱིས་རང་ངོས་ནས་གཏད་པའི་རྣམ་པ་ཤར་བ་གང་ཞིག་ཤེས་པ་ཡིན་པའི་ཕྱིར། དང་པོ་མ་གྲུབ་ན། དེར་ཐལ། བདག་མེད་ཡིན་ན། ཁྱོད་འཛིན་རྟོག་པ་ལ་ཁྱོད་ཀྱི་རྣམ་པ་ཤར་དགོས་པའི་ཕྱིར། རྩ་བར་འདོད་བསླ། ཁ་ཅིག ཚད་འབྲས་ཀྱི་རྣམ་གཞག་འཐད་ལྡན་ཡིན་ན། ཚད་མ་རྣམ་འགྲེལ་གྱི་དངོས་བསྟན་ཀྱིས་ཚད་འབྲས་ཀྱི་རྣམ་གཞག་འཐད་ལྡན་ཡིན་པས་ཁྱབ། མདོ་སེམས་གཉིས་ཀྱི་ནང་ནས་མདོ་སྡེ་པས་ཐུན་མོང་མ་ཡིན་པར་ཁས་ལེན་པའི་མངོན་སུམ་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་ན། འབྲས་རྟོགས་དང་པོའི་དངོས་བསྟན་གྱི་ཚད་འབྲས་ཀྱི་ ༼༥༧༦༽ རྣམ་གཞག་འཐད་ལྡན་ཡིན་པས་ཁྱབ། དོན་རིག་མངོན་སུམ་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་ན། འབྲས་རྟོགས་དང་པོའི་དངོས་བསྟན་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་པས་ཁྱབ། ཡང་རྟགས་དེ་ཡིན་ན། སེམས་ཙམ་པས་ཁས་མི་ལེན་པའི་ཚད་འབྲས་ཀྱི་རྣམ་གཞག་འཐད་ལྡན་ཡིན་པས་ཁྱབ། ཟེར་ན། མི་འཐད་དེ། དང་པོ་ལ། སྒྲ་མི་རྟག་པ་གཞལ་བྱ། སྒྲ་མི་རྟག་རྟོགས་ཀྱི་རྗེས་དཔག་ལ་སྒྲ་མི་རྟག་པའི་རྣམ་པ་ཤར་བ་ཚད་མ། དེས་དེ་རྟོགས་པ་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། རྗེས་དཔག་གི་ཚད་འབྲས་ཀྱི་རྣམ་གཞག་འཐད་ལྡན་པའི་ཕྱིར་ཏེ། སྒྲ་མི་རྟག་རྟོགས་ཀྱི་རྗེས་དཔག་གི་ཚད་འབྲས་ཀྱི་རྣམ་གཞག་འཐད་ལྡན་ཡིན་པའི་ཕྱིར།

རྩ་བར་འདོད་ན། དེ་ཆོས་ཅན། ཚད་མ་རྣམ་འགྲེལ་གྱི་དངོས་བསྟན་གྱི་ཚད་འབྲས་ཀྱི་རྣམ་གཞག་འཐད་ལྡན་མ་ཡིན་པར་ཐལ། རྣམ་འགྲེལ་གྱི་ཚད་འབྲས་དང་པོའི་དངོས་བསྟན་གྱི་དེ་ཡང་མ་ཡིན། ཚད་འབྲས་གཉིས་པའི་དངོས་བསྟན་གྱི་དེ་ཡང་མ་ཡིན། གསུམ་པའི་དངོས་བསྟན་གྱི་དེ་ཡང་མ་ཡིན། བཞི་པའི་དངོས་བསྟན་གྱི་དེ་ཡང་མ་ཡིན་པའི་ཕྱིར། དང་པོ་མ་གྲུབ་ན། དེ་མ་ཡིན་པར་ཐལ། དོན་རིག་མངོན་སུམ་ ༼༥༧༧༽ གྱི་ཚད་འབྲས་ཀྱི་རྣམ་གཞག་འཐད་ལྡན་མ་ཡིན་པའི་ཕྱིར་ཏེ། རྗེས་དཔག་ཚད་འབྲས་ཀྱི་རྣམ་གཞག་འཐད་ལྡན་ཡིན་པའི་ཕྱིར། གཉིས་པ་དང་བཞི་པ་མ་གྲུབ་ན། མདོ་སེམས་གཉིས་ཀྱི་ནང་ནས་སེམས་ཙམ་པས་ཐུན་མོང་མ་ཡིན་པར་ཁས་ལེན་པའི་ཚད་འབྲས་ཀྱི་རྣམ་གཞག་འཐད་ལྡན་ཡིན་པར་ཐལ། མ་གྲུབ་པ་དེའི་ཕྱིར། འདོད་ན། སྒྲ་མི་རྟག་པ་སེམས་ཙམ་པས་ཁས་ལེན་པར་ཐལ་ལོ། །གསུམ་པ་མ་གྲུབ་ན། མངོན་སུམ་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་པར་ཐལ། མ་གྲུབ་དེའི་ཕྱིར། ཡང་དེ་འདྲའི་ཚད་འབྲས་ཀྱི་རྣམ་གཞག་ཆོས་ཅན། ཚད་མ་རྣམ་འགྲེལ་གྱི་དངོས་བསྟན་གྱི་རྣམ་གཞག་འཐད་ལྡན་མ་ཡིན་པར་ཐལ། ཚད་འབྲས་སྟོན་བྱེད་ཀྱི་རྣམ་འགྲེལ་གྱི་གཞུང་རྣམས་ཀྱི་ཤུགས་བསྟན་གྱི་ཚད་འབྲས་རྣམ་གཞག་འཐད་ལྡན་ཡིན་པའི་ཕྱིར་ཏེ། རྗེས་དཔག་གི་ཚད་འབྲས་ཀྱི་རྣམ་གཞག་འཐད་ལྡན་ཡིན་པའི་ཕྱིར། ཁྱབ་ཏེ། རྣམ་འགྲེལ་གྱི་དངོས་བསྟན་ལ་མངོན་སུམ་གྱི་ཚད་འབྲས་ལས། རྗེས་དཔག་གི་ཚད་འབྲས་དངོས་སུ་མ་བསྟན་ལ། རིགས་གཏེར་ལས། རྗེས་དཔག་གི་ཚད་འབྲས་ཡང་དངོས་སུ་བསྟན་པའི་ཁྱད་པར་འཐད་པའི་ཕྱིར། དམ་བཅའ་གཉིས་ ༼༥༧༨༽ པ་ལ། བཟུང་དོན་ཅན་གྱི་དབང་མངོན་གཞལ་བྱ། དེ་ཉམས་སུ་མྱོང་བའི་འཛིན་རྣམ་ཚད་མ། དེ་ཉམས་སུ་མྱོང་བའི་རང་རིག་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། དེ་གཉིས་ཀྱི་ནང་ནས་མདོ་སྡེ་པས་ཐུན་མོང་མིན་པར་ཁས་ལེན་པའི་རང་རིག་མངོན་སུམ་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་པའི་ཕྱིར་ཏེ།

རང་རིག་མངོན་སུམ་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་པའི་ཕྱིར་ཏེ། རང་རིག་མངོན་སུམ་གྱི་ཚད་འབྲས་ཀྱི་རྣམ་གཞག་འཐད་ལྡན་གང་ཞིག ཁྱོད་ཀྱི་ཚད་འབྲས་གཞལ་གསུམ་སེམས་ཙམ་པས་ཁས་མི་ལེན་པའི་ཕྱིར། དང་པོ་མ་གྲུབ་ན། གཟུང་དོན་ཅན་གྱི་དབང་མངོན་ཆོས་ཅན། ཁྱོད་གཞལ་བྱ་ཞེས་སོགས་ཀྱི་ཚད་འབྲས་ཀྱི་རྣམ་གཞག་དེ་རང་རིག་མངོན་སུམ་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་པར་ཐལ། ཁྱོད་གཉིས་སྣང་ཅན་གྱི་ཤེས་པ་ཡིན་པའི་ཕྱིར། ཁྱབ་ཏེ། རྣམ་འགྲེལ་ལས། གཞལ་བྱ་འཇལ་བྱེད་འབྲལ་གནས་པ། །འདི་ནི་ཀུན་ལ་སྦྱར་བར་བྱ། །ཞེས་གསུངས་པའི་ཕྱིར། གཉིས་པ་མ་གྲུབ་ན། དེ་དེར་ཐལ། གཟུངས་དོན་སེམས་ཙམ་པས་ཁས་མི་ལེན་པའི་ཕྱིར་ཏེ། ཕྱི་དོན་སེམས་ཙམ་པས་ཁས་མི་ལེན་པའི་ཕྱིར། ༼༥༧༩༽ རྩ་བར་འདོད་ན། དོན་རིག་མངོན་སུམ་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། རང་རིག་གི་ཚད་འབྲས་ཀྱི་རྣམ་གཞག་འཐད་ལྡན་ཡིན་པའི་ཕྱིར། དམ་བཅའ་ཕྱི་མ་གཉིས་ལ། ཐ་སྙད་དུ་སྔོན་པོ་གཞལ་བྱ། ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་ལ་ཐ་སྙད་དུ་སྔོན་པོའི་རྣམ་པ་ཤར་བ་ཚད་མ། ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་གྱིས་ཐ་སྙད་དུ་སྔོན་པོ་རྟོགས་པ་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དོན་རིག་མངོན་སུམ་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་པར་ཐལ། དབང་མངོན་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་པའི་ཕྱིར་ཏེ། ཁྱོད་ཚད་འབྲས་ཀྱི་རྣམ་གཞག་འཐད་ལྡན་གང་ཞིག ཁྱོད་ཀྱི་ཚད་འབྲས་གཞལ་གསུམ་གྱི་ནང་ཚན་དུ་གྱུར་པའི་འབྲས་བུ་དེ་དབང་མངོན་ཡིན་པའི་ཕྱིར། ཐལ་བ་དང་པོ་ལ་རྩ་བར་འདོད་ན། དེ་ཆོས་ཅན། མདོ་སེམས་གཉིས་ཀྱི་ནང་ནས་མདོ་སྡེ་པས་ཐུན་མོང་མ་ཡིན་པར་ཁས་ལེན་པའི་ཚད་འབྲས་ཀྱི་རྣམ་གཞག་འཐད་ལྡན་ཡིན་པར་ཐལ། འདོད་པའི་ཕྱིར། འདོད་ན།

མ་ཡིན་པར་ཐལ། མདོ་སེམས་ཐུན་མོང་དུ་ཁས་ལེན་པའི་ཚད་འབྲས་ཀྱི་རྣམ་གཞག་འཐད་ ༼༥༨༠༽ ལྡན་ཡིན་པའི་ཕྱིར་ཏེ། ཚད་འབྲས་ཀྱི་རྣམ་གཞག་འཐད་ལྡན་གང་ཞིག ཁྱོད་ཀྱི་ཚད་འབྲས་གཞལ་གསུམ་ག་མདོ་སེམས་གཉིས་ཀས་ཁས་ལེན་པའི་ཕྱིར། ཐལ་བ་གཉིས་པ་ལ་རྩ་བར་འདོད་ན། དེ་ཆོས་ཅན། སེམས་ཙམ་པས་ཁས་ལེན་པའི་ཚད་འབྲས་ཀྱི་རྣམ་གཞག་འཐད་ལྡན་ཡིན་པར་ཐལ། ཁྱོད་ཀྱི་ཚད་འབྲས་གཞལ་གསུམ་རེ་རེ་ནས་སེམས་ཙམ་པས་ཁས་ལེན་པ་གང་ཞིག ཁྱོད་ཚད་འབྲས་ཀྱི་རྣམ་གཞག་འཐད་ལྡན་ཡིན་པའི་ཕྱིར། དེས་ན་ཚད་འབྲས་ཀྱི་རྣམ་གཞག་འཐད་ལྡན་ཡིན་ན་ཡང༌། རྣམ་འགྲེལ་གྱི་ཚད་འབྲས་བཞི་པོ་གང་རུང་གི་སྐབས་ནས་དངོས་སུ་བསྟན་པའི་ཚད་འབྲས་ཀྱི་རྣམ་གཞག་འཐད་ལྡན་ཡིན་པས་མ་ཁྱབ་ཏེ། ཐ་སྙད་དུ་སྔོན་པོ་གཞལ་བྱ་ཞེས་སོགས་བཤད་མ་ཐག་པའི་ཚད་འབྲས་ཀྱི་རྣམ་གཞག་དེ་ཚད་འབྲས་དང་པོའི་དངོས་བསྟན་གྱི་ཚད་འབྲས་ཀྱི་རྣམ་གཞག་ཡང་མ་ཡིན། གཉིས་པའི་དངོས་བསྟན་གྱི་དེ་ཡང་མ་ཡིན། གསུམ་པའི་དངོས་བསྟན་གྱི་དེ་ཡང་མ་ཡིན། བཞི་པའི་དངོས་བསྟན་གྱི་དེ་ཡང་མ་ཡིན་པའི་ཕྱིར། གཏན་ཚིགས་རེ་རེ་ནས་གྲུབ་ཏེ། མདོ་སེམས་ཐུན་མོང་དུ་ཁས་ལེན་པའི་ཚད་འབྲས་ཀྱི་རྣམ་གཞག་འཐད་ལྡན་ཡིན་པའི་ཕྱིར། གལ་ཏེ་གསུམ་པའི་དངོས་བསྟན་མདོ་སེམས་ཐུན་མོང་དུ་ཁས་ལེན་ ༼༥༨༡༽ པར་ཀུན་མཁྱེན་བླ་མས་བཤད་པ་མ་ཡིན་ནམ་ཞེ་ན། ཚིག་གི་རང་ལྡོག་ལ་འཁྲིས་ན་ཐུན་མོང་དུ་ཁས་ལེན་པ་ལྟར་སྣང་བས། ཞིབ་ཏུ་མ་བརྟག་པ་དག་གི་སྣང་ངོར་བདེན་མོད་ཀྱང༌། ཀུན་མཁྱེན་ཉིད་ཀྱི་དགོངས་པ་ནི་ཚད་འབྲས་དང་པོའི་འབྲས་བུ་ལ་དོགས་པ་བཅད་དེ། མདོ་སྡེ་པའི་ལུགས་ལ་སྦྱར་བ་གཅིག་དང༌། ཚད་འབྲས་གཉིས་པའི་ཐ་སྙད་དོན་རིག་གི་ཚད་འབྲས་ཀྱི་འབྲས་བུ་ལ་དོགས་པ་བཅད་དེ། སེམས་ཙམ་པའི་ལུགས་ལ་སྦྱར་བ་གཅིག་དང་རྣམ་པ་གཉིས་སུ་ཡོད་པས། རྣམ་པ་ཀུན་ཏུ་མདོ་སྡེ་པ་ཁོ་ན་ཡང་མ་ཡིན། སེམས་ཙམ་པ་ཁོ་ན་ཡང་མ་ཡིན་པར་མདོ་སེམས་གཉིས་ཀའི་ལུགས་སོ་སོར་སྦྱར་དུ་ཡོད་པའི་དོན་ཡིན་ཏེ།

སྡེ་བདུན་རབ་གསལ་ལས། གཞལ་བྱ་གཉིས་ཀ་ལ་སྦྱར་བ་ནི། མདོ་སྡེ་པའི་ལུགས་ལ་ཕྱི་དོན་ལྐོག་ན་མོ་གཞལ་བྱ་དང༌། རྣམ་རིག་པའི་ལུགས་ལ་ཕྱི་དོན་མེད་མོད། ཐ་སྙད་དུ་ཕྱི་དོན་གཞལ་བྱར་འཐད་པའི་ཚུལ་སྔར་བཤད་ཟིན་པས་འདིས་ཀྱང་གཉིས་ཀའི་ལུགས་སུ་གྲུབ་བོ། །གསུམ་པ་ཡང་སྒྲ་གཉིས་ཀ་ལ་སྦྱར་བ་ནི། མདོ་སྡེ་པ་ལ་སྦྱར་བའི་ཚེ་གཟུང་རྣམ་གཞལ་བྱ་ལ་རང་རིག་འབྲས་བུར་མ་ཟད། ཕྱི་དོན་གཞལ་བྱ་ལ་ཡང་ཞེས་སྦྱར་ལ། རྣམ་རིག་པ་ལ་སྦྱར་བའི་ཚེ། རིགས་པས་དཔྱད་པའི་ཚེ་ཕྱི་དོན་མེད་མོད། ཐ་སྙད་དུ་ཕྱི་དོན་ ༼༥༨༢༽ ཡོད་ན་ཡང་ཞེས་སྦྱར་བར་བྱ་བ་ཡིན་པས། འདིས་ཀྱང་གཉིས་ཀའི་ལུགས་སུ་གྲུབ་བོ། །ཞེས་སོགས་རྒྱས་པར་གསུངས་པ་འདི་དག་གིས། ཚད་འབྲས་གསུམ་པའི་ཚད་འབྲས་གཞལ་གསུམ་ག་ལ་མདོ་སེམས་ཀྱི་ལུགས་སོ་སོར་ཕྱེ་ནས་བཤད་འདུག་པའི་ཕྱིར། གལ་ཏེ་ཐུན་མོང་དུ་ཁས་བླངས་པས་ཆོག་ན་མདོ་སྡེ་པ་ལ་སྦྱར་བའི་ཚེ་དང༌། རྣམ་རིག་པ་ལ་སྦྱར་བའི་ཚེ་ཞེས་སོ་སོར་སྨྲོས་པ་དོན་མེད་པར་འགྱུར་ཏེ། འབྲས་རྟོགས་གསུམ་པའི་དངོས་བསྟན་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་ན། མདོ་སེམས་ཐུན་མོང་དུ་ཁས་ལེན་པས་ཁྱབ་པའི་ཕྱིར། རྟགས་ཁས། ལན་ཅི་གསུངས། གཉིས་ཀའི་ལུགས་སུ་གྲུབ་བོ་ཞེས་པའི་དོན་ནི། མཁས་པ་སྔ་མའི་བཞེད་པ་ལྟར་གྱི་མདོ་སེམས་གང་རུང་གཅིག་ཁོ་ན་ལ་མི་སྦྱོར་བར་གཉིས་ཀའི་ལུགས་ལ་སྦྱོར་ལ། སྦྱོར་ཚུལ་ཐུན་མོང་དུ་མི་སྦྱོར་བར་སོ་སོར་མ་འདྲེས་པར་སྦྱོར་བ་ཡིན་ཏེ། ཚད་འབྲས་དང་པོའི་དོགས་དཔྱོད་ལ་སྦྱར་བ་ན་མདོ་སེམས་གཉིས་ཀྱི་ནང་ནས་མདོ་སྡེ་པས་ཐུན་མོང་མ་ཡིན་པར་ཁས་ལེན་པའི་ཚད་འབྲས་ཞིག་བྱུང༌། ཚད་འབྲས་གཉིས་པའི་དོགས་གཅོད་ལ་སྦྱར་བ་ན། མདོ་སེམས་གཉིས་ཀྱི་ནང་ནས་སེམས་ཙམ་པས་ཐུན་མོང་མ་ཡིན་པར་ཁས་ལེན་པའི་ཚད་འབྲས་ཀྱི་རྣམ་གཞག་ཞིག་བྱུང་བ་ཡིན་ 

༼༥༨༣༽ པའི་ཕྱིར། གནད་འདི་དག་དང་གོང་གི་ཐལ་འགྱུར་གྱི་རིགས་པའི་ཕྲེང་བ་འདི་དག་ནི། ཡོངས་འཛིན་དམ་པ་དབང་ཕྱུག་དཔལ་བཟང་གི་ཞལ་རྒྱུན་ལས་བྱུང་བ་རང་གི་བློ་ལ་ཞིབ་ཏུ་འཇགས་པ་རྣམས་བྲིས་པའོ། །གཉིས་པ་རང་ལུགས་བཞག་པ་ནི། དེ་ཕྱིར་གཞལ་བྱ་རྟོགས་པ་ཡི། །སྒྲུབ་བྱེད་གཞལ་བྱའི་རང་བཞིན་ཉིད། །ཅེས་པའི་ཚིག་ཟུར་གཞལ་བྱ་ཞེས་པས་གཞལ་བྱ་དང༌། རྟོགས་པ་ཞེས་པས་འབྲས་བུ་དང༌། གཞལ་བྱའི་རང་བཞིན་ཉིད་ཅེས་པས་ཚད་མ་བསྟན་པ་ཡིན་པས། སྐབས་དོན་ཚན་གཞི་ནི། སྔོན་པོ་གཞལ་བྱ། ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་གཟུང་དོན་སྔོན་པོའི་སྟོབས་ལས་སྔོན་པོའི་རྣམ་ལྡན་དུ་སྐྱེས་པ་ཚད་མ། ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་གྱིས་སྔོན་པོ་རྟོགས་པ་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་ནི། འབྲས་རྟོགས་དང་པོའི་དངོས་བསྟན་ཙམ་གྱི་ཚད་འབྲས་ཀྱི་རྣམ་གཞག་འཐད་ལྡན་དང༌། མདོ་སེམས་གཉིས་ཀའི་ནང་ནས་མདོ་སྡེ་པས་ཐུན་མོང་མ་ཡིན་པར་ཁས་ལེན་པའི་དོན་རིག་མངོན་སུམ་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་ཏེ། འདི་ལ་དགོངས་ནས། ཆོས་མཆོག་གིས། དོན་གཞལ་བྱ། དོན་དང་འདྲ་བ་ཚད་མ། དོན་རྟོགས་པ་འབྲས་བུ། ཞེས་པ་ནི་དང་པོའོ། ། ༼༥༨༤༽ ཞེས་གསུངས་པ་དང༌། རང་འགྲེལ་ལས་ཀྱང༌། མདོ་སྡེ་པས་དོན་ལྐོག་ན་མོ་གཞལ་བྱ་ཞེས་སོགས་སྔར་དྲངས་པ་དེའི་ཕྱིར། ཚད་འབྲས་དེ་ཉིད་གཏན་ཚིགས་སུ་བཀོད་ན། ཚུར་མཐོང་གི་རྒྱུད་ཀྱི་སྔོ་འཛིན་དབང་མངོན་ཆོས་ཅན། ཁྱོད་ཀྱིས་སྔོན་པོ་རྟོགས་པ་ཡིན་ཏེ། གཟུང་དོན་སྔོན་པོའི་སྟོབས་ལས་སྔོན་པོའི་རྣམ་ལྡན་དུ་སྐྱེས་པ་ཡིན་པའི་ཕྱིར། ཞེས་པ་ལྟ་བུའོ། །ཐ་སྙད་འབའ་ཞིག་སྒྲུབ་ཏུ་བྱེད་ན། སྒྲུབ་ཆོས་དེ་ལ་རང་གི་གཟུང་དོན་སྔོན་པོ་རྟོགས་པ་ཡིན་ཞེས་པ་སྦྱར་རོ། །ཡང་ཕྱི་རོལ་དོན་དུ་གྱུར་པའི་ལྐོག་ན་མོ་སྔོན་པོ་བདེན་གྲུབ་པ་གཞལ་བྱ། དེ་འཛིན་པའི་ཚུར་མཐོང་གི་དབང་མངོན་ལ་དེས་རང་ངོས་ནས་གཏད་པའི་རྣམ་པ་ཤར་བ་ཚད་མ།

དེ་འཛིན་པའི་ཚུར་མཐོང་དབང་མངོན་གྱིས་དེ་རྟོགས་པ་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་འདི་འབྲས་རྟོགས་དང་པོའི་དངོས་བསྟན་བསྟན་བྱའི་གཙོ་བོར་གྱུར་པ་དང༌། གྲུབ་མཐའ་སྨྲ་བ་བཞིའི་ནང་ནས་མདོ་སྡེ་པས་ཐུན་མོང་མ་ཡིན་པར་ཁས་ལེན་པའི་དོན་རིག་གི་ཚད་འབྲས་ཡིན་ཏེ། དེ་ཡང་ཕྱི་རོལ་དུ་ཞེས་པས་སེམས་ཙམ་པ་གཅོད། ལྐོག་ན་མོ་ཞེས་པས་བྱེ་བྲག་ཏུ་སྨྲ་བ་གཅོད། བདེན་གྲུབ་པ་ཞེས་པས་ངོ་བོ་ཉིད་མེད་པར་སྨྲ་བ་གཅོད་ནུས་པའི་ཕྱིར། ལྐོག་ན་མོ་བྱེ་སྨྲས་ཁས་ ༼༥༨༥༽ མི་ལེན་པའི་རྒྱུ་མཚན་ནི། ལྐོག་ན་མོའི་དོན་རྣམ་པ་གཏོད་བྱེད་ཀྱི་རྒྱུ་ལ་འཇོག་པས། རང་འཛིན་ཚུར་མཐོང་གི་དོན་རིག་མངོན་སུམ་ལ་རང་ངོས་ནས་རང་འདྲའི་རྣམ་པ་གཏོད་བྱེད་ཀྱི་རྒྱུར་གྱུར་པའི་ཕྱི་དོན་ལ་ཕྱི་དོན་ལྐོག་ན་མོར་འཇོག་རིགས་ཞིང༌། དེ་བྱེ་སྨྲས་ཁས་མི་ལེན་ཏེ། བྱེ་སྨྲས་བློ་ལ་དོན་གྱི་རྣམ་པ་གཏད་པའམ་ཤར་བ་རྣམས་ཁས་མི་ལེན་པའི་ཕྱིར། གསུམ་པ་སྐབས་སུ་བབས་པའི་དོགས་པ་དཔྱད་པ་ནི། ཁ་ཅིག ཤེས་པ་ཡིན་ན། ཁྱོད་ལ་རང་ཡུལ་གྱི་རྣམ་པ་ཤར་བས་ཁྱབ་ཏེ། རིགས་གཏེར་ལས། རང་ལ་ཤར་ན་རང་ཡུལ་ཡིན། །མ་ཤར་ན་ནི་དེ་ཡུལ་མིན། །ཞེས་གསུངས་པའི་ཕྱིར། ཞེས་དང༌། ཁ་ཅིག ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་གྱིས་སྔོན་པོ་འཛིན་ན། རང་དང་དུས་མཉམ་པའི་སྔོན་པོ་འཛིན་ནམ། རང་གི་སྔ་ལོགས་སུ་བྱུང་བའི་སྔོན་པོ་འཛིན། དང་པོ་ལྟར་ན། རང་དང་དུས་མཉམ་པའི་སྔོན་པོ་དམིགས་རྐྱེན་དུ་བྱས་ནས་འཛིན་པར་ཐལ། དེ་འཛིན་པ་གང་ཞིག དེ་ལས་གཞན་པའི་འཛིན་ཚུལ་མི་འདུག་པའི་ཕྱིར་ཏེ། དོན་རིག་མངོན་སུམ་གྱིས་ཕྱི་དོན་འཛིན་པ་ཐམས་ཅད་དམིགས་རྐྱེན་གྱི་དབང་དུ་བྱས་པ་ཡིན་པའི་ཕྱིར། གོང་དུ་འདོད་ན་རང་དང་དུས་མཉམ་པའི་ ༼༥༨༦༽ དམིགས་རྐྱེན་ཡོད་པར་འགྱུར་བས་རྒྱུ་འབྲས་དུས་མཉམ་པར་འགྱུར་རོ། །གཉིས་པ་ལྟར་ན། རང་གི་སྔ་ལོགས་སུ་འབྱུང་བའི་སྔོན་པོ་མི་འཛིན་པར་ཐལ།

རང་གི་སྔ་ལོགས་སུ་བྱུང་བའི་སྔོན་པོ་དངོས་མེད་དུ་གྱུར་ཟིན་པའི་ཕྱིར་ཏེ། རང་གི་སྔ་ལོགས་སུ་བྱུང་བའི་སྔོན་པོ་འགགས་ཟིན་པའི་ཕྱིར། ཡང་རང་འགྲེལ་ལས། དོན་རྟོགས་བཏགས་པ་བའི་ཐ་སྙད་འབྲས་བུར་འདོད་པས་ཞེས་གསུངས་པའི་ཚིག་ཟིན་ལ་བརྟེན། པཎ་ཆེན་གྱིས། མདོ་སྡེ་པའི་གྲུབ་པའི་མཐའ་མཐར་ཐུག་པ་ལ་དོན་སྣང་གི་ཤེས་པས་ཕྱི་རོལ་གྱི་དོན་རིག་པར་ཁས་མི་ལེན་པའི་ཕྱིར་ཞེས་དོན་དང་འདྲ་བ་དེ་འབྲས་བུ་རང་རིག་གཅིག་པུའི་སྒྲུབ་བྱེད་དུ་ཁས་ལེན་པ་དང༌། ཕྱི་རོལ་གྱི་དོན་ཁས་ལེན་པ་ན། ཕྱི་དོན་གཞལ་བྱ་ལ་རང་རིག་མཚན་ཉིད་པ་དང༌། དོན་རིག་བཏགས་པ་བའི་ཐ་སྙད་འབྲས་བུར་འཇོག་པ། མདོ་སྡེ་པ་རང་ལུགས་ཡིན་པ་དེ་ཉིད་བསྟན་བཅོས་འདིར་ཕྱི་རོལ་གྱི་དོན་སྒྲུབ་པའི་སྐབས་སུ་རང་ལུགས་མཐར་ཐུག་པའོ། །ཞེས་བཀོད་དོ། །འདི་དག་ནི་མཁས་པས་དཔྱད་པར་བྱ་བའི་དོགས་པ་ཡིན་པས། རིམ་པ་བཞིན་དུ་དཔྱད་པར་བྱ་བས་གསན་ཅིག དང་པོ་ལ་དབང་མངོན་གྱི་གཟུང་རྣམ་ཉམས་སུ་མྱོང་བའི་འཛིན་རྣམ་ཆོས་ཅན། ཁྱོད་ལ་དེའི་གཟུང་རྣམ་གྱི་ ༼༥༨༧༽ རྣམ་པ་ཤར་བར་ཐལ། ཁྱོད་དེ་ཡུལ་དུ་བྱེད་པའི་ཤེས་པ་ཡིན་པའི་ཕྱིར། ཁྱབ་པ་ཁས། འདོད་ན། རྣམ་པ་ཐུག་མེད་དུ་ཤར་བ་ཐལ། དེ་ལ་དེའི་རྣམ་པ་ཤར་ན་དབང་མངོན་གྱི་གཟུང་རྣམ་གྱི་རྣམ་པ་ཉམས་སུ་མྱོང་བའི་འཛིན་རྣམ་ལ་དེའི་གཟུང་རྣམ་གྱི་རྣམ་པའི་རྣམ་པ་ཤར་དགོས་པ་སོགས་གྲངས་དང་མུ་མེད་དུ་ཁས་ལེན་དགོས་བྱུང་བའི་ཕྱིར། དེས་ན་ཡུལ་རྟོགས་པ་ལ་ཡུལ་གྱི་རྣམ་པ་ཤར་དགོས་པར་བཤད་པ་ནི། གཞན་རིག་གི་ཤེས་པའི་དབང་དུ་བྱས་པ་ཡིན་གྱིས། ཤེས་པ་ཐམས་ཅད་ཀྱི་དབང་དུ་བྱས་པ་མ་ཡིན་ཏེ། རྣམ་པ་ཤར་བ་ལ་གཞལ་བྱའི་རང་ངོས་ནས་གཏད་པའི་རྣམ་པ་ཤར་བ་དང༌། བག་ཆགས་ཀྱི་དབང་གིས་རྣམ་པ་ཤར་བ་དང༌། བདག་རྐྱེན་དབང་པོ་བསླད་པའི་སྒོ་ནས་རྣམ་པ་ཤར་བ་དང་གསུམ་ལས། དང་པོ་ནི། དོན་རིག་མངོན་སུམ་ཁོ་ན་དང༌། གཉིས་པ་ནི་རྟོག་པ་ཐམས་ཅད།

གསུམ་པ་ནི་དབང་ཤེས་འཁྲུལ་པ་རྣམས་ཡིན་པར་ཤེས་དགོས་པར་བྱའོ། །ཞེས་ཀུན་མཁྱེན་བླ་མས་གསུངས་པ་ནི་གནད་ཀྱི་དོན་ནོ། །དབང་ཤེས་འཁྲུལ་པས་མཚོན་ནས་རྟོག་མེད་ཡིད་ཤེས་འཁྲུལ་པ་རྣམས་ལ་དབང་པོ་བསླད་པའི་སྒོ་ནས་རྣམ་པ་ཤར་བ་ཁས་ལེན་དགོས་སོ། །དོགས་པ་གཉིས་པ་ལ་དཔྱད་པ་ནི། རྒྱུ་འབྲས་ལ་བརྟེན་པའི་དུས་སྔ་ཕྱིའི་རིགས་པ་དེ་དག་ནི་དཔྱད་པའི་རིགས་པར་ ༼༥༨༨༽ སོང་བས་ཐ་སྙད་ཁས་ལེན་གྱི་སྐབས་སུ་འཇུག་པ་མ་ཡིན་ཏེ། དཔལ་ལྡན་ཟླ་བས། གང་ཕྱིར་དངོས་པོ་འདི་དག་རྣམ་དཔྱད་ན། །དེ་ཉིད་བདག་ཅན་དངོས་ལས་ཚུ་རོལ་དུ། །གནས་སྙེད་མ་ཡིན་དེ་ཕྱིར་འཇིག་རྟེན་གྱི། །ཐ་སྙད་བདེན་ལ་རྣམ་པར་དཔྱད་མི་བྱ། །ཞེས་གསུངས་པ་ལྟར་རོ། །དེས་ན་བུ་གཟུགས་ཕའི་གཟུགས་དང་འདྲ་བར་སྐྱེས་པ་ལ་ཕའི་གཟུགས་འཛིན་ཞེས་བརྗོད་པ་ལྟར་དབང་མངོན་ཡིད་མངོན་གཉིས་དོན་དང་འདྲ་བར་སྐྱེས་པ་ལ་དོན་རྟོགས་པར་འཇོག་པ་འཇིག་རྟེན་ན་གྲགས་པ་ལྟར་གྱི་ཐ་སྙད་ཁས་བླངས་ནས་ཕྱི་རོལ་དོན་སྒྲུབ་པར་མཛད་པ་མདོ་སྡེའི་ལུགས་མཆོག་ཡིན་ཏེ། རྣམ་འགྲེལ་ལས། དེས་དེ་ཉིད་དོན་བཏང་སྙོམས་ཅན། །གླང་ཆེན་གཟིགས་སྟངས་ཉིད་མཛད་ནས། །འཇིག་རྟེན་ཐུགས་ནི་འབའ་ཞིག་གིས། །ཕྱི་རོལ་དཔྱོད་ལ་འཇུག་པ་མཛད། །ཞེས་དང༌། གལ་ཏེ་ཕྱི་རོལ་སྤྱོད་ལ་འཇུག་པ་ན། །ཁོ་བོ་མདོ་སྡེའི་སྐབས་ལ་རྣམ་པར་བརྟེན། །ཞེས་དང༌། རབ་དབྱེ་ལས་ཀྱང༌། ཐུབ་པས་འཇིག་རྟེན་མཐུན་འཇུག་ལ། །དགོངས་ནས་ཕྱི་རོལ་དོན་དུ་གསུངས། །ཞེས་གསུངས་པས་སོ། །དོགས་པ་གསུམ་པ་ལ་དཔྱད་པ་ནི། དོན་རྟོགས་བཏགས་པ་བའི་དོན་ལ། གློ་བོ་མཁན་ཆེན་གྱིས། དོན་རྣམ་མེད་དུ་མ་རྟོགས་པས་བཏགས་པ་བ་ཞེས་བཤད། ཀུན་མཁྱེན་གཡག་པས་ ༼༥༨༩༽ ཕྱི་རོལ་གྱི་དོན་གཞལ་བྱ། མ་དཔྱད་ན་དོན་རིག་པར་སྣང་ཡང༌། དཔྱད་ན་རང་རིག་འབྲས་བུ་ཞེས་བཤད་རང་ལུགས་ཀུན་མཁྱེན་ཆེན་པོའི་དགོངས་པ་ཡང་དེ་དང་དོན་གནད་གཅིག་པར་སྣང་བས་བློ་གསལ་དག་གིས་ཚུལ་དེ་བཞིན་དུ་བསྐྱངས་པར་བྱ་ལ།

པཎ་ཆེན་གྱིས་ཕྱི་དོན་གཞལ་བྱ་ལ་རང་རིག་མཚན་ཉིད་པ་འབྲས་བུར་མཛད་ནས་དོན་རྟོགས་བརྟགས་པ་བ་དངོས་སུ་འཇོག་པ་ཕྱི་དོན་སྒྲུབ་པའི་སྐབས་སུ་མདོ་སྡེ་པའི་རང་ལུགས་མཐར་ཐུག་ཡིན་གསུངས་པ་ཧ་ཅང་ཐལ་ཏེ། མདོ་སྡེ་པའི་རང་ལུགས་མཐར་ཐུག་དེ་ཅི་འདྲ་ཞིག་ཡིན། ཁྱེད་ལྟར་ན་ཁོ་རང་གི་རང་ལུགས་མཐར་ཐུག་གིས་ཁོ་རང་གི་རང་ལུགས་ཀྱི་གནད་འགོག་ནུས་པར་འགྱུར་ཏེ། ཕྱི་དོན་གཞལ་བྱ་ལ་གཟུང་རྣམ་ཚད་མ། དོན་རིག་འབྲས་བུར་བྱས་ཏེ་དོན་རིག་མངོན་སུམ་གྱིས་དོན་རང་མཚན་རྟོགས་པར་སྒྲུབ་པ་ནི། མདོ་སྡེ་པའི་སྐབས་འདིར་ཕྱི་དོན་སྒྲུབ་བྱེད་ཀྱི་རིགས་པའི་གཙོ་བོ་ཡིན་པ་ལས། ཁྱེད་ཀྱི་དེ་ལས་བཟློག་སྟེ་ཕྱི་དོན་གཞལ་བྱ་ལ་རང་རིག་མཚན་ཉིད་པ་འབྲས་བུར་བྱས་ནས། དོན་རིག་འབྲས་བུར་མི་བྱེད་པ་དེ་མདོ་སྡེ་པའི་རང་ལུགས་མཐར་ཐུག་ཏུ་ཞལ་གྱི་བཞེས་པའི་ཕྱིར། གནད་ཀྱི་དོན་ནི། མཁས་འཇུག་ལས། ཕྱི་རོལ་དཔྱོད་ན་མདོ་སྡེ་པའི། །གྲུབ་མཐའ་དངོས་པོ་ ༼༥༩༠༽ སྟོབས་ཤུགས་ཡིན། །ཞེས་གསུངས་པ་ལྟར། མདོ་སྡེ་པའི་གྲུབ་མཐའི་སྐབས་ལ་བརྟེན་པ་ན། དོན་སྣང་གི་ཤེས་པ་ལ་དོན་གྱི་རྣམ་པ་མ་ཤར་བའི་བྱེ་སྨྲའི་ལུགས་བཀག་ནས། ཕྱི་དོན་ལྐོག་ན་མོ་རིགས་པས་སྒྲུབ་པར་མཛད་པ་ཡིན་ལ། དེ་ཡང་འཇལ་བྱེད་དོན་རིག་མངོན་སུམ་གྱིས། གཞལ་བྱ་ཕྱི་དོན་རྟོགས་པའི་སྒྲུབ་བྱེད་ཚད་འབྲས་དང་པོའི་རིགས་པ་འདི་དག་བཀོད་པས་ཁས་ལེན་གྱི་གཙོ་བོ་ཕྱི་དོན་ལྐོག་ན་མོ་འབད་མེད་དུ་འགྲུབ་ཏེ། མདོ་སྡེ་པའི་གྲུབ་མཐའི་གཞུང་ཚུགས་པ་ཡིན་ནོ། །མདོར་ན་འབྲས་རྟོགས་དང་པོའི་དངོས་བསྟན་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་ན། ཁྱོད་ཀྱི་ཚད་འབྲས་གཞལ་གསུམ་གྱི་ནང་མཚན་གྱི་ཚད་མ་དང་འབྲས་བུ་གཉིས་པོ་དེ་རང་རྒྱུ་ཕྱི་དོན་ལས་བྱུང་བས་ཁྱབ། ཕྱི་དོན་གཞལ་བྱར་བྱེད་པས་ཁྱབ། དོན་རིག་མངོན་སུམ་མཚན་ཉིད་པ་འབྲས་བུར་བྱེད་པས་ཁྱབ་པ་ཡིན་ཏེ། ཀུན་མཁྱེན་ཆེན་པོས།

ཕྱི་དོན་ལས་བྱུང་དོན་རིག་ཚད་འབྲས་བཤད། །ཅེས་རྡོ་རྗེའི་ཚིག་བཀའ་སྩལ་དེ་ཉིད་ཀྱི་དོན་འཁྲུལ་པ་མི་སྣང་བས་སོ། །འབྲས་བུ་དོན་རྟོགས་བྱ་བ་སྒྲུབ་བྱེད་ཀྱི། །ཚད་མ་བྱེད་པོ་གཞལ་བྱ་ལས་ཡིན་པས། །ཚད་འབྲས་ཉིད་ལ་བྱ་བྱེད་ལས་གསུམ་གྱི། །རྣམ་གཞག་ཀུན་བཏུས་ཚིགས་བཅད་དེ་ཡིས་བསྟན། ། ༼༥༩༡༽ ཚད་འབྲས་རྫས་གཞན་འདོད་པ་མུ་སྟེགས་ལུགས། །ཚད་འབྲས་བདག་ཉིད་གཅིག་སྒྲུབ་མདོ་སེམས་ལུགས། །བྱེ་བྲག་སྨྲ་བའང་རྫས་གཞན་འདོད་པས་ན། །རིགས་གཏེར་གཞུང་དུ་རྫས་གཞན་ལུགས་བཞི་བཤད། །རྣམ་འགྲེལ་གཞུང་དུ་ཕྱི་རོལ་པ་ཡི་ལུགས། །སྟོན་ཕྱིར་སྤྱོད་པ་བ་སོགས་རྣམ་གསུམ་བཤད། །དོན་དེ་མ་གོ་བྱེ་སྨྲའི་འདོད་པ་ནི། །རྒྱ་གཞུང་མེད་ཅེས་གནས་དྲུག་པ་སོགས་རྩོད། །རང་ལུགས་ཕྱི་དོན་གཞལ་བྱ་ཕྱི་དོན་གྱིས། །རང་ངོས་རང་འདྲའི་རྣམ་ཤར་ཚད་མ་དང༌། །ཕྱི་དོན་རྟོགས་པའི་དོན་རིག་འབྲས་བུ་ནི། །ཚད་འབྲས་དང་པོའི་བསྟན་དོན་ལེགས་པར་གྲུབ། །ཁ་ཅིག་དོན་སྣང་ཤེས་པ་ཕྱི་རོལ་དོན། །རྟོགས་པར་མི་བཞེད་ཕྱི་དོན་གཞལ་བྱ་ལ། །དོན་རིག་བརྟགས་པ་བ་ཉིད་འབྲས་བུ་ཞེས། །མདོ་སྡེ་པ་ཡིས་གྲུབ་མཐའི་གནད་བཀག་ནས། །མདོ་སྡེའི་རང་ལུགས་མཐར་ཐུག་ཡིན་ནོ་ལོ། །གསུང་གི་རྔ་དབྱངས་མཐོན་པོ་སྒྲོག་མཛད་ཀྱང༌། །དོན་རིག་མངོན་སུམ་ཉིད་ཀྱིས་དོན་རྟོགས་པ། །མདོ་སྡེའི་རང་ལུགས་སྙིང་པོར་བཞེད་ན་ལེགས། །ཚད་འབྲས་དང་པོ་བསྟན་ཟིན་ཏོ།། །།གཉིས་པ་རྣམ་རིག་སྨྲ་བའི་ཚད་འབྲས་ལ་གསུམ་སྟེ། མདོ་ལས་ཇི་ལྟར་གསུངས་པའི་ ༼༥༩༢༽ ཚུལ། རྣམ་འགྲེལ་ལས་ཇི་ལྟར་བསྟན་པའི་ཚུལ། དེ་དག་གི་དོན་གཏན་ལ་དབབ་པའོ། །དང་པོ་ནི། མདོར་ཡང་ན་རང་རིག་འབྲས་བུ་སྟེ་ཞེས་དང༌། དེའི་འགྲེལ་པར། ཤེས་པ་ནི་གཉིས་སུ་སྣང་བ་སྟེ། རང་གི་སྣང་བ་དང་ཡུལ་གྱི་སྣང་བའོ། །སྣང་བ་དེ་གཉིས་ལས་གང་རང་རིག་པ་ནི་འབྲས་བུའོ། །ཞེས་པ་འདིས་གཟུང་རྣམ་གཞལ་བྱ་ལ་རང་རིག་འབྲས་བུར་བྱེད་པའི་ཚད་འབྲས་ཀྱི་རྣམ་གཞག་བསྟན་པས་རྣམ་བདེན་པའི་ལུགས་ཀྱི་ཚད་འབྲས་དང་པོ་བསྟན་དོན་ནི་གཞལ་བྱ་དང་བཅས་པ་ཞེས་སོགས་རྩ་འགྲེལ་གྱི་སྐབས་སུ་དོན་རིག་འབྲས་བུར་བྱས་པའི་ཚད་འབྲས་བཤད་པ་དེ་ལས་ཡང་ན།

ཕྱི་དོན་བཀག་ནས་རང་རིག་འབྲས་བུར་སྒྲུབ་སྟེ་ཤེས་བྱ་ནང་ལ་འཇུག་པ་ཡིན་ནོ། །ཞེས་སྟོན་པ་ལ། ཡང་ན་རང་རིག་འབྲས་བུ་སྟེ། ཞེས་པ་བྱུང༌། འོ་ན་རང་རིག་དེའི་གཞལ་བྱ་གང༌། ཤེས་པ་གང་རང་རིག་པ་ལ་འདིའི་འབྲས་བུར་འཇོག་པ་ཡིན་ཞེ་ན། སྤྱིར་གཞལ་བྱའི་ཤེས་པ་ལ་གཟུང་འཛིན་གཉིས་སུ་སྣང་བ་ཡོད་དེ། ཤེས་པ་རང་གི་སྣང་བ་འཛིན་རྣམ་དང༌། ཡུལ་གཞན་གྱི་སྣང་བ་གཟུང་བའི་རྣམ་པའོ། །ཞེས་སྟོན་པ་ལ། ཤེས་པ་ནི་གཉིས་སུ་སྣང་བ་སྟེ། རང་གི་སྣང་བ་དང་ཡུལ་གྱི་སྣང་བའོ། །ཞེས་པ་བྱུང༌། སྣང་བ་གཟུང་འཛིན་གྱི་ ༼༥༩༣༽ རྣམ་པ་དེ་གཉིས་ལས། གཟུང་རྣམ་གང་ཡིན་པ་ནི་འདིར་གཞལ་བྱ་དང༌། དེ་རང་གི་རིག་བྱར་རིག་པ་ནི་སྐབས་འདིའི་འབྲས་བུ་ཡིན་ནོ། །ཞེས་སྟོན་པ་ལ། སྣང་བ་དེ་གཉིས་ལས་གང་རང་རིག་པ་ནི་འབྲས་བུའོ། །ཞེས་པ་བྱུང༌། དེ་ལྟར་ན་གང་ཞེས་པས་གཞལ་བྱ་དང༌། རང་རིག་པ་ནི། ཞེས་པས་འབྲས་བུ་དངོས་སུ་བསྟན་ནོ། །ཚད་མ་དོན་ཐོབ་པ་ལ་བསྟན་པ་ཡིན་ནོ། །ཡང་མདོར་འདིའི་ངོ་བོ་ལས་དོན་ངེས་ཞེས་དང༌། དེའི་འགྲེལ་པར། གང་གི་ཚེ་ཤེས་པ་ཡུལ་དང་བཅས་པ་དོན་ཡིན་པ་དེའི་ཚེ། དེ་དང་རྗེས་སུ་མཐུན་པའི་རང་རིག་པ་ལས་འདོད་པའམ་མི་འདོད་པའི་དོན་རྟོགས་པར་འགྱུར་རོ། །ཞེས་པ་འདིས། ཐ་སྙད་དུ་ཕྱི་དོན་གཞལ་བྱ་ལ་ཐ་སྙད་དུ་དོན་རིག་འབྲས་བུར་བྱེད་པའི་ཚད་འབྲས་ཀྱི་རྣམ་གཞག་བསྟན་པས། རྣམ་བདེན་པའི་ལུགས་ཀྱི་ཚད་འབྲས་གཉིས་པ་ཞིག་བསྟན་པ་ཡིན་ནོ། །དོན་ནི་སྔོན་པོར་སྣང་བ་ལ་སོགས་པ་གང་གི་ཤེས་པ་རང་དུས་སུ་ཡུལ་སྔོན་པོ་སོགས་དང་བཅས་པ་སྟེ། སྔོན་པོ་སོགས་སུ་སྣང་བའི་གཟུང་རྣམ་ཐ་སྙད་དུ་གཞལ་བྱ་ཕྱི་དོན་ཡིན་པ་དེའི་ཚེ། འབྲས་བུ་ཡང་ཐ་སྙད་དུ་དོན་རིག་པ་ཡིན་ནོ། །ཞེས་སྟོན་པ་ལ། གང་ ༼༥༩༤༽ གི་ཚེ་ཤེས་པ་ཡུལ་དང་བཅས་པ་དོན་ཡིན་པ་དེའི་ཚེ། ཞེས་པ་བྱུང༌། བཤད་མ་ཐག་པའི་གཞལ་བྱ་དེ་དང་རྗེས་སུ་མཐུན་པའི་འཇལ་བྱེད་དོན་ལ་རང་རིག་ཡིན་པའི་ཚད་མ་དེ་ལས་འདོད་པ་ཐ་སྙད་དུ་མཛེས་པའི་གཟུགས་སོགས་དང༌།

མི་འདོད་པ་ཐ་སྙད་དུ་མི་མཛེས་པའི་གཟུགས་སོགས་ཀྱི་དོན་རྟོགས་པར་འགྱུར་བ་ཡིན་ཏེ། ཚད་མ་དེའི་དབང་ལས། ཐ་སྙད་དུ་འདོད་མི་འདོད་སོགས་ཀྱིས་ཕྱི་དོན་རྟོགས་པ་ནི། སྐབས་འདིར་ཚད་མའི་འབྲས་བུ་ཡིན་པས་སོ། །ཞེས་སྟོན་པ་ལ། དེ་དང་རྗེས་སུ་མཐུན་པའི་རང་རིག་པ་ལས་འདོད་པའམ་མི་འདོད་པའི་དོན་རྟོགས་པར་འགྱུར་རོ། །ཞེས་པ་བྱུང༌། དེ་ལྟར་ན་ཤེས་པ་ཡུལ་དང་བཅས་པ་དོན་ཡིན་པ་ཞེས་པས་གཞལ་བྱ་དང༌། རང་རིག་པ་ལས་ཞེས་པས་ཚད་མ་དང༌། འདོད་པའམ་མི་འདོད་པའི་དོན་རྟོགས་པར་ཞེས་པས་འབྲས་བུ་བསྟན་པ་ཡིན་ནོ། །གཉིས་པ་རྣམ་འགྲེལ་ལས་བསྟན་ཚུལ་ལ། དཔྱད་ན་རང་རིག་འབྲས་བུར་བསྟན་པ། རྩ་འགྲེལ་གྱི་དོན་འགྲེལ་བ་དང་ཐ་སྙད་དུ་དོན་རིག་འབྲས་བུར་བསྟན་པ་རྩ་འགྲེལ་གྱི་དོན་འགྲེལ་བ་གཉིས་ལས། དང་པོ་ནི། མདོ་སྡེ་པས། སྔོར་སྣང་དབང་ཤེས་པ་སོགས་ལ་རང་དུས་སུ་སྔོ་སོགས་སུ་སྣང་བ་དེ་སྔོན་པོ་སོགས་ཀྱིས་རང་ངོས་ནས་ ༼༥༩༥༽ རང་འདྲའི་རྣམ་པ་གཏད་པའི་འབྲས་བུ་ཡིན་པ་བཀག་ནས། རང་རིག་འབྲས་བུར་སྟོན་པར་བྱེད་པ་ལ། དོན་རིག་གང་ཡིན་སོ་སོར་རིག་ཅེས་པ་ནས། དེས་ན་གཞན་རིག་མེད་པའི་ཕྱིར། །རང་རིག་འབྲས་བུ་ཡིན་པར་འདོད་ཅེས་པའི་བར་གྱི་ཚིགས་སུ་བཅད་པ་བཅུ་གསུམ་དང༌། ས་བཅད་ལས་ཀྱང༌། སྣང་བ་དོན་འབྲས་ཡིན་པ་བཀག་ནས་རང་རིག་འབྲས་བུར་སྒྲུབ། ཅེས་པ་བྱུང༌། ཡང་བྱེ་བྲག་སྨྲ་བས་སྔོར་སྣང་དབང་ཤེས་སོགས་ལ་རང་དུས་སུ་སྔོ་སོགས་སུ་སྣང་བདེ་ཕྱི་དོན་སྔོན་པོ་སོགས་སུ་འདོད་པ་ལ་དེ་བཀག་ནས། བཟུང་རྣམ་གཞལ་བྱ་ལ་རང་རིག་ཅེས་པ་བྱུང༌། ཡང་བྱེ་བྲག་སྨྲ་བས་སྔོར་སྣང་དབང་ཤེས་སོགས་ལ་རང་དུས་སུ་སྔོ་སོགས་སུ་སྣང་བ་དེ་ཕྱི་དོན་སྔོན་པོ་སོགས་སུ་འདོད་པ་ལ་དེ་བཀག་ནས། བཟུང་རྣམ་གཞལ་བྱ་ལ་རང་རིག་འབྲས་བུ་སྟོན་པར་བྱེད་པ་ལ། གལ་ཏེ་ཕྱི་རོལ་མྱོང་གྱུར་ན། །ཞེས་པ་ནས། འདི་ཡི་རྣམ་པ་གཉིས། མྱོང་བ་ཉིད་ནི་འབྲས་བུ་ཡིན། །ཞེས་པའི་བར་ཚིགས་བཅད་ལྔ་དང༌།

ས་བཅད་ལས་ཀྱང༌། སྣང་བ་ཕྱི་དོན་ཡིན་པ་བཀག་ནས་རང་རིག་འབྲས་བུར་སྒྲུབ། ཅེས་པ་བྱུང༌། བོད་སྔ་མ་དག་སྣང་བ་ཕྱི་དོན་དུ་འདོད་པའི་ཕྱོགས་སྔ་འདི་མདོ་སྡེ་པ་ལ་སྦྱར་ནས་བཤད་ཀྱང་ཀུན་མཁྱེན་ཆེན་པོས་འདི་བྱེ་བྲག་ཏུ་སྨྲ་བའི་འདོད་པ་ཡིན་པར་བཤད་ནས། དབང་ཤེས་ལ་རང་དུས་སུ་སྣང་བའི་རྣམ་པ་ཕྱི་དོན་གྱི་འབྲས་བུ་ཡིན་པ་བཀག་ནས། རང་རིག་འབྲས་བུ་དང༌། རྣམ་པ་ཉིད་ 

༼༥༩༦༽ ཕྱི་དོན་ཡིན་པ་བཀག་ནས་རང་རིག་འབྲས་བུར་སྒྲུབ་པའི་བཤད་པ་གཉིས་སྣང་བ་ནི་སྔོན་མེད་ཀྱི་བཤད་པ་ཕུལ་དུ་ཕྱིན་པ་དང༌། གཞུང་དང་ཡང་ཤིན་ཏུ་འབྱོར་ཏེ། སྔ་མའི་དོན་བསྡུར་དེས་ན་གཞན་རིགས་སོགས་ཚིག་རྐང་གཉིས་དང༌། ཕྱི་མའི་དོན་བསྡུར་མྱོང་བ་ཉིད་ནི་འབྲས་བུ་ཡིན་ཞེས་པ་འབྱུང་བས་ཀྱང༌། དེ་ལྟར་དུ་གསལ་བའི་ཕྱིར། གཞན་དུ་ན་གྲུབ་དོན་དེ་གཉིས་ཟློས་པའམ། ཕྱི་མ་དེ་གྲུབ་ཟིན་སྒྲུབ་པར་འགྱུར་ཏེ། ཁྱེད་ལྟར་ན་མདོ་སྡེ་པ་ཉིད་ཀྱང་རང་རིག་འབྲས་བུར་སྒྲུབ་ཚུལ་ལན་གཉིས་སོང་བས་སོ། །སྔོན་པོར་སྣང་བ་མཐོང་བ་ཡིན། །ཕྱི་རོལ་ཡན་གར་དོན་ཡོད་མིན། །ཞེས་པའི་རིགས་པ་ཡང་བྱེ་བྲག་སྨྲ་བའི་ངོར་འགྲིག་པ་ཡིན་ཏེ། སྔར་བཤད་པ་ལྟར། བྱེ་བྲག་ཏུ་སྨྲ་བས་སྔོར་སྣང་དབང་ཤེས་ལ་རང་དུས་སུ་སྔོན་པོར་སྣང་བ་ཕྱི་དོན་དུ་འདོད་པས། དེའི་ངོར་དེ་འགོག་བྱེད་ཀྱི་རིགས་པ་བསྟན་དགོས་ལ། མདོ་སྡེ་པས་དེ་ལྟར་མི་འདོད་པས། མདོ་སྡེ་པ་ལ་དེ་འགོག་བྱེད་ཀྱི་རིགས་པ་སྟོན་མི་དགོས་པའི་ཕྱིར། གཉིས་པ་ནི། དེ་ཡི་ངོ་བོ་ལས་དོན་ངེས། །ཞེས་པ་རྩ་འགྲེལ་གྱི་དགོངས་པ་འགྲེལ་བ་ལ། གང་ཚེ་རྣམ་རིག་རྒྱུ་ཡི་ཞེས་སོགས་ཚིགས་བཅད་གསུམ་བྱུང༌། དེ་ཡང་གང་ཚེ་རྣམ་རིག་ཞེས་པའི་རྣམ་ ༼༥༩༧༽ རིག་ནི་བག་ཆགས་བརྟན་བྱུང་གི་སྔོར་སྣང་དབང་ཤེས་སོགས་ཡིན་ཞིང༌། རྒྱུ་ཡི་ཡུལ་ཞེས་པ་ནི་སྔོར་སྣང་དབང་ཤེས་སོགས་ཀྱི་སྣང་བའི་དམིགས་རྐྱེན་དུ་གྱུར་པའི་གཞལ་བྱ་ཐ་སྙད་དུ་ཕྱི་དོན་དེ་ཡིན་པས། སྔོར་སྣང་དབང་ཤེས་ཀྱི་རྒྱུ་བཏགས་པ་བ་ཡིན་ཏེ། དེ་ནི། སྔོར་སྣང་དབང་ཤེས་སོགས་དང་དུས་མཉམ་པའི་ཕྱིར་དང༌། དབང་མངོན་གྱི་སྣང་བའི་དམིགས་རྐྱེན་ཡིན་ན་དེའི་དམིགས་རྐྱེན་མ་ཡིན་དགོས་པའི་ཕྱིར། དེས་ན་ཚིག་རྐང་དང་པོ་དེ་ནི་གཞལ་བྱ་སྟོན་བྱེད་དང༌། གཞན་འདོད་པའམ་མི་འདོད་པ། དེ་ཡི་དངོས་པོར་མ་གྲུབ་པ། དེ་ནི་ཞེས་པ་ཚད་མ་སྟོན་བྱེད་དང༌།

དེ་ལྟར་མྱོང་བ་ཡིན་ཞེས་པ་འབྲས་བུ་སྟོན་བྱེད་ཡིན་པས། ཚིགས་བཅད་དང་པོས་ཚད་འབྲས་གཞལ་གསུམ་ཀ་དངོས་སུ་བསྟན། གང་ཚེ་ཤེས་ཆ་དོན་དུ་ནི། གཞག་ཕྱིར་ཞེས་སོགས་ཚིགས་བཅད་གཉིས་པས་ཚད་འབྲས་གཞལ་གསུམ་གྱི་གཞལ་བྱ་ཕྱི་དོན་དེ་ཤེས་པ་ཡིན་པར་བསྟན་པ་ཡིན་ཏེ། ནང་ཤེས་པའི་ཆར་གྱུར་པའི་བཟུང་རྣམ་ལ་དབང་ཤེས་ཀྱིས་དྲངས་ནས་སྐྱེས་པའི་རྗེས་ཀྱི་ངེས་ཤེས་ཀྱིས། ཕྱི་དོན་དུ་ཐ་སྙད་བྱེད་པས་ཐ་སྙད་དུ་ཕྱི་དོན་དུ་བཞག་ཀྱང༌། དོན་ལ་ཤེས་པ་ཡིན་པའི་ཕྱིར། །དེ་ ༼༥༩༨༽ སྐད་དུ། དམིགས་རྟག་ལས་ཀྱང༌། ནང་གི་ཤེས་བྱའི་ངོ་བོ་ནི། །ཕྱི་རོལ་ལྟར་སྣང་གང་ཡིན་ཏེ། །དོན་ཉིད་རྣམ་ཤེས་ངོ་བོའི་ཕྱིར། །ཞེས་གསུངས་སོ། །དོན་ཉིད་ཅེས་པ་ཐ་སྙད་དུ། ཕྱི་དོན་ཡིན་པ་དང༌། རྣམ་ཤེས་ངོ་བོའི་ཕྱིར་ཞེས་པས་དོན་ལ་ཤེས་པ་ཡིན་པར་བསྟན། གལ་ཏེ་འདི་བདག་འདོད་རྣམ་དང༌། ཞེས་སོགས་ཚིགས་བཅད་གསུམ་པས་ཀྱང༌། ཚད་མ་དང་འབྲས་བུ་དངོས་སུ་བསྟན་པ་ཡིན་ཏེ། འདིར་འདོད་པའི་མ་འདོད་པ་དེས་ཀྱང་ཞེས་པ་དང༌། མདོར་དེ་ཡི་ངོ་བོ་ལས་ཞེས་པ་དོན་གནད་གཅིག་པས་ཚད་མ་བསྟན། འདིར་དོན་རིག་པར་ནི་འགྱུར་བ་ཡིན་ཞེས་དང༌། མདོར་དོན་དེས་ཞེས་པ་དོན་གནད་གཅིག་པས་འབྲས་བུ་བསྟན་པའི་ཕྱིར་དང༌། དེ་ཡི་ངོ་བོ་ཞེས་པའི་ངོ་བོ་ཡང་སྔོར་སྣང་དབང་ཤེས་སོགས་ཀྱི་ངོ་བོ་བཟུང་རྣམ་ལ་བྱ་རིགས་པས་སོ། །གསུམ་པ་དེ་དག་གི་དོན་གཏན་ལ་དབབ་པ་ལ། ཀུན་མཁྱེན་ཆེན་པོས། དོན་དམ་རང་རིག་ཚད་འབྲས་བཤད། །ཐ་སྙད་དོན་རིག་ཚད་འབྲས་བཤད། །ཅེས་གསུངས་པ་ལྟར། དོན་དམ་རང་རིག་གི་ཚད་འབྲས་དང༌། ཐ་སྙད་དོན་རིག་གི་ཚད་འབྲས་གཉིས། དང་པོ་ལ། ཁ་ཅིག་ཤེས་པ་རང་གི་བདག་ཉིད་གཞལ་བྱ། འཛིན་རྣམ་ཚད་མ་རང་རིག་འབྲས་བུ་ཞེས་པའི་ཚད་ ༼༥༩༩༽ འབྲས་ཀྱི་རྣམ་གཞག་དེ་སྤྱིར་རང་རིག་གི་ཚད་འབྲས་དང༌། གཟུང་རྣམ་གཞལ་བྱ། འཛིན་རྣམ་ཚད་མ། རང་རིག་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་དེ་ཚད་འབྲས་གཉིས་པའི་དངོས་སྟན་གྱི་རང་རིག་གི་ཚད་འབྲས་དང༌།

སྔོར་སྣང་དབང་ཤེས་ཀྱི་བཟུང་རྣམ་གཞལ་བྱ། དེའི་འཛིན་རྣམ་ཚད་མ། དེ་ཉམས་སུ་མྱོང་བའི་རང་རིག་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་དེ་ཚད་འབྲས་གཉིས་པའི་བསྟན་བྱའི་གཙོ་བོར་གྱུར་པའི་རང་རིག་གི་ཚད་འབྲས་ཀྱི་རྣམ་གཞག་ཡིན་ཟེར་བ་མི་འཐད་དེ། དང་པོ་ལ། ཤེས་པ་རང་གི་བདག་ཉིད་ཆོས་ཅན། ཁྱོད་ཚད་འབྲས་གཞལ་གསུམ་གྱི་ནང་ཚན་དུ་གྱུར་པའི་གཞལ་བྱ་ཡིན་པར་ཐལ། ཁྱོད་གཞལ་བྱར་བྱེད་པའི་ཚད་འབྲས་ཀྱི་རྣམ་གཞག་ཡོད་པའི་ཕྱིར། འདོད་ན། དེ་ཆོས་ཅན། གཉིས་སྣང་ཅན་གྱི་ཤེས་པ་ཡིན་པར་ཐལ། འདོད་པ་གང་ཞིག་ཤེས་པ་ཡིན་པའི་ཕྱིར། ཁྱབ་ཏེ། གཉིས་སྣང་སྤངས་པའི་ཤེས་པ་ཡིན་ན། ཁྱོད་གཞལ་བྱར་བྱེད་པའི་ཚད་འབྲས་ཀྱི་རྣམ་གཞག་མེད་པས་ཁྱབ་པའི་ཕྱིར་ཏེ། རང་རིག་ཚད་འབྲས་ཤེས་པ་ཀུན་ལ་སྦྱར་བར་གསུངས་པ་ཡང་གཉིས་སྣང་ཅན་གྱི་ཤེས་པ་ལ་དགོངས་ ༼༦༠༠༽ པ་ཡིན་པའི་ཕྱིར། གོང་དུ་འདོད་ན། ཁྱོད་དང་གཉིས་སྣང་སྤངས་པའི་ཤེས་པའི་གཞི་མཐུན་མེད་པར་ཐལ། འདོད་པའི་ཕྱིར། འདོད་ན་དེའི་གཞི་ཐུན་ཡོད་པར་ཐལ། རྣལ་འབྱོར་མངོན་སུམ་གྱི་ངོ་བོ་དེ་དེ་ཡིན་པའི་ཕྱིར། དམ་བཅའ་གཉིས་པ་ལ། འོ་ན་བཟུང་རྣམ་དེ་ཚད་འབྲས་གཉིས་པའི་རང་རིག་གི་ཚད་འབྲས་གཞལ་གསུམ་གྱི་ནང་ཚན་དུ་གྱུར་པའི་གཞལ་བྱ་ཡིན་པར་ཐལ། གཟུང་རྣམ་གཞལ་བྱ་ཞེས་སོགས་ཀྱི་ཚད་འབྲས་ཀྱི་རྣམ་གཞག་དེ་ཚད་འབྲས་གཉིས་པའི་དངོས་བསྟན་གྱི་རང་རིག་གི་ཚད་འབྲས་ཀྱི་རྣམ་བཞག་ཡིན་པའི་ཕྱིར། རྟགས་ཁས། འདོད་ན། གཟུང་རྣམ་ཆོས་ཅན། རང་གི་འཇོག་གཞི་དབང་མངོན་དང་ཡིད་མངོན་གང་རུང་གི་གཟུང་རྣམ་ཡིན་པར་ཐལ། འདོད་པའི་ཕྱིར། ཁྱབ་ཏེ། ཚད་འབྲས་གཉིས་པའི་རང་རིག་གི་ཚད་འབྲས་ཀྱི་གཞལ་བྱར་གྱུར་པའི་བཟུང་རྣམ་དེ་ལ་རྟོག་པ་སོགས་ཤེས་པ་གཞན་གྱི་བཟུང་རྣམ་མ་བཤད་པའི་ཕྱིར། འདོད་ན། ཁྱོད་དང་རྟོག་པའི་གཟུང་རྣམ་གྱི་གཞི་མཐུན་མེད་པར་ཐལ། འདོད་པའི་ཕྱིར། གསུམ་པ་དེ་ལ། སྔོར་སྣང་དབང་ཤེས་ཀྱི་གཟུང་རྣམ་གཞལ་བྱ་ཞེས་སོགས་ཀྱི་ཚད་འབྲས་ཀྱི་རྣམ་གཞག་ཆོས་ཅན།

ཁྱོད་མདོ་སེམས་གཉིས་ཀྱི་ ༼༦༠༡༽ ནང་ནས་སེམས་ཙམ་པས་ཐུན་མོང་མ་ཡིན་པར་ཁས་ལེན་པར་ཐལ་བ་དང༌། རྣམ་བདེན་བརྫུན་གཉིས་ཀྱི་ནང་ནས་རྣམ་བདེན་པས་ཐུན་མོང་མ་ཡིན་པར་ཁས་ལེན་པར་ཐལ། ཚད་འབྲས་གཉིས་པའི་བསྟན་བྱའི་གཙོ་བོར་གྱུར་པའི་ཚད་འབྲས་ཀྱི་རྣམ་གཞག་ཡིན་པའི་ཕྱིར། རྟགས་ཁས། ཐལ་བ་དང་པོ་ལ་འདོད་ན། ཁྱོད་མདོ་སྡེ་པས་ཁས་མི་ལེན་པར་ཐལ། འདོད་པའི་ཕྱིར། འདོད་ན། སྔོན་འཛིན་དབང་མངོན་གྱི་གཟུང་རྣམ་གཞལ་བྱ་ཞེས་སོགས་ཀྱི་ཚད་འབྲས་ཀྱི་རྣམ་གཞག་དེ་ཡང་ཁས་མི་ལེན་པར་ཐལ། འདོད་པའི་ཕྱིར། འདོད་ན། མདོ་སྡེ་པའི་ལུགས་ལ་དབང་མངོན་གྱི་གཟུང་རྣམ་གཞལ་བྱར་བྱེད་པའི་ཚད་འབྲས་ཀྱི་རྣམ་གཞག་མེད་པར་ཐལ་ལོ། །ཐལ་བ་གཉིས་པ་ལ། འདོད་ན། དེ་ཆོས་ཅན། ཁྱོད་རྣམ་རྫུན་པས་ཁས་མི་ལེན་པར་ཐལ། འདོད་པའི་ཕྱིར། འདོད་ན། བག་ཆགས་བརྟན་བྱུང་གི་སྔོར་སྣང་དབང་ཤེས་ཀྱི་གཟུང་རྣམ་གཞལ་བྱ་ཞེས་སོགས་ཀྱི་ཚད་འབྲས་ཀྱི་རྣམ་གཞག་དེ། རྣམ་རྫུན་པས་ཁས་ལེན་པའི་ཕྱིར་ཏེ། བག་ཆགས་བརྟན་བྱུང་གི་སྔོར་སྣང་དབང་ཤེས་ཀྱི་གཟུང་རྣམ་དེ་རྣམ་རྫུན་པས་ཁས་ལེན་པ་གང་ཞིག དེ་རྣམ་རྫུན་པས་ཁས་ལེན་ན། དེ་གཞལ་བྱར་བྱེད་ ༼༦༠༢༽ པའི་རང་རིག་གི་ཚད་འབྲས་ཀྱང་རྣམ་རྫུན་པས་ཁས་ལེན་དགོས་པའི་ཕྱིར་ཏེ། བཟུང་བ་འཛིན་པ་རིག་པ་དག །ཅེས་སོགས་ཀྱི་བསྟན་དོན་རྣམ་རྫུན་པས་ཁས་ལེན་པའི་ཕྱིར། རང་གི་ལུགས་ནི། རང་འགྲེལ་ལས། སེམས་ཙམ་པའི་ལྟར་ན། གཟུང་བ་འཛིན་པ་རིག་པ་དག །ཡོད་པ་མིན་ཡང་གཞལ་བྱ་ལ། །འཇལ་བྱེད་འབྲས་བུར་གནས་པ་འདི། །ཇི་ལྟར་རྗེས་སུ་སྣང་བཞིན་བྱས། །ཞེས་གསུངས་པ་ལྟར། རྣམ་བཅས་པ་དག །བཟུང་བར་སྣང་བ་གཞལ་བྱ་དེ་འཛིན་པར་སྣང་བ་ཚད་མ། རང་རིག་མཚན་ཉིད་པ་འབྲས་བུར་འདོད་པས། གཞལ་བྱ་དང༌། ཚད་འབྲས་བདེ་སྡུག་མྱོང་བ་ལྟར་དུས་དང་ངོ་བོ་གཅིག་ཏུ་འདོད་དོ། །ཞེས་གསུངས་པ་ལྟར། བག་ཆགས་བརྟན་བྱུང་གི་སྔོར་སྣང་དབང་ཤེས་མ་འཁྲུལ་བའི་གཟུང་རྣམ་གཞལ་བྱ།

གཟུང་རྣམ་དེ་ཡོངས་སུ་གཅོད་པའི་འཛིན་རྣམ་ཚད་མ། གཟུང་རྣམ་དེ་ཉམས་སུ་མྱོང་བའི་རང་རིག་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་དེ་ཚད་འབྲས་གཉིས་པའི་དངོས་བསྟན་ཙམ་གྱི་རང་རིག་གི་ཚད་འབྲས་དང༌། སེམས་ཙམ་རྣམ་བདེན་རྫུན་གཉིས་ཀས་ཐུན་མོང་དུ་ཁས་ལེན་པའི་གཞི་མཐུན་ཡིན་ཏེ། ཚད་འབྲས་གཉིས་པའི་དངོས་བསྟན་ཙམ་འདི་རྣམ་རྫུན་པས་ཀྱང་ཁས་ལེན་ ༼༦༠༣༽ པའི་ཕྱིར་ཏེ། བདེན་གྲུབ་ཀྱི་ཁྱད་པར་མ་སྦྱར་བའི་སྔོར་སྣང་དབང་ཤེས་ཀྱི་གཟུང་རྣམ་སོགས་གསུམ་པོ་དེ་རྣམ་བརྫུན་པས་ཁས་ལེན་པའི་ཕྱིར་དང༌། ཁྱད་པར་དུ་སྔོར་སྣང་དབང་ཤེས་ཀྱི་གཟུང་རྣམ་ནི་བདེན་རྫུན་གང་ལ་བདེན་པར་ཡོད་མེད་རྩོད་པའི་གཞིར་གྱུར་པའི་རྩོད་གཞིའི་ཆོས་ཅན་ཡིན་པའི་རྒྱུ་མཚན་གྱིས་ཀྱང་ཁས་ལེན་རིགས་པའི་ཕྱིར། དེ་སྐད་དུ། ཀུན་མཁྱེན་ཆེན་པོས་རྣམ་བཤད་ཀུན་བཟང་ལས་ཀྱང༌། རང་རིག་གི་ཚད་འབྲས་ལ་ཐོག་མར་རྣམ་བདེན་བརྫུན་གཉིས་ཆར་གྱིས་ཁས་ལེན་པའི་ཚད་འབྲས་ཀྱི་སྐྱ་རིས་ནི། མདོ་སྡེ་པའི་ལུགས་བཀག་ནས་རྣམ་རིག་པའི་ལུགས་བསྒྲུབ་པ་སྟེ། དོན་རིག་གང་ཡིན་ཅེས་པ་ནས། འདི་ཡི་རྣམ་པ་གཉིས་ཞེས་པའི་བར། ཞེས་གསུངས་སོ། །རྣམ་བདེན་རྫུན་གཉིས་ཀྱི་ནང་ནས་རྣམ་དབེན་པའི་ཐུན་མོང་མ་ཡིན་པའི་ལུགས་དང༌། ཚད་འབྲས་གཉིས་པའི་བསྟན་བྱའི་གཙོ་བོར་གྱུར་པའི་རང་རིག་གི་ཚད་འབྲས་ནི། བག་ཆགས་བརྟན་བྱུང་གི་སྔོར་སྣང་དབང་ཤེས་ཀྱི་གཟུང་རྣམ་བདེན་གྲུབ་པ་གཞལ་བྱ། དེ་ཡོངས་སུ་གཅོད་པར་བྱེད་པའི་འཛིན་རྣམ་ཚད་མ། དེ་ཉམས་སུ་མྱོང་བའི་རང་རིག་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་འདི་ཡིན་ཏེ། ༼༦༠༤༽ བྱེ་མདོ་གཉིས་ཀྱིས་བག་ཆགས་བརྟན་བྱུང་གི་སྔོར་སྣང་དབང་ཤེས་ཁས་མི་ལེན། རྣམ་བརྫུན་པ་དང་ངོ་བོ་ཉིད་མེད་པར་སྨྲ་བས་བཟུང་རྣམ་བདེན་གྲུབ་པ་ཁས་མི་ལེན་པའི་ཕྱིར་ན། རྣམ་བདེན་པའི་ཐུན་མོང་མ་ཡིན་པའི་ལུགས་སུ་གྲུབ་བོ། །དེ་སྐད་དུ། མྱོང་བ་ཉིད་ནི་འབྲས་བུ་ཡིན། །ཞེས་པའི་འཐད་ཀྱི་ལྷའི་འགྲེལ་པར།

དེ་ལྟར་ན་བཟུང་བའི་རྣམ་པ་ནི་གཞལ་བྱ་ཡིན་ཞིང༌། བདག་ཉིད་ཉམས་སུ་མྱོང་བ་ནི་འབྲས་བུ་ཡིན་ལ། འཛིན་པའི་རྣམ་པ་ནི་སྒྲུབ་པར་བྱེད་པ་ཡིན་པ་དེ་ལྟར་ན་དོན་མེད་པ་ལ་འབྲས་བུའི་རྟོག་པ་འདི་ནི་གཅིག་ཡིན་ནོ། །ཞེས་གསུངས་སོ། །དོན་མེད་པ་ལ་ཞེས་པ་ནི། ཕྱི་དོན་གཞལ་བྱར་མེད་པ་ལ་ཞེས་པའི་དོན་ཡིན་ཏེ། འདིར་བཟུང་རྣམ་གཞལ་བྱར་བྱས་པའི་ཕྱིར་རོ། །འདིར་སེམས་ཙམ་རྣམ་བདེན་བརྫུན་གྱིས་ཕྱི་དོན་དང༌། ཕྱི་དོན་རིག་པའི་མངོན་སུམ་ཁས་མི་ལེན་པས། དེ་གཉིས་དོན་རིག་སྨྲ་བ་ཇི་ལྟར་འཐད། །མི་འཐད་ན། དོན་རིག་སྨྲ་བ་རང་རང་གི་གྲུབ་མཐའི་སྟོབས་ཀྱི་ཚད་འབྲས་འཇོག །ཅེས་པ་རྩ་འགྲེལ་དང་འགལ་ལོ། ཞེ་ན་རྣམ་བདེན་རྫུན་གཉིས་དོན་རིག་སྨྲ་བ་མ་ཡིན་ཡང༌། ཐ་སྙད་དུ་དོན་རིག་ཁས་ལེན་པས། ཐ་སྙད་དུ་དོན་རིག་སྨྲ་བ་ཡིན་པ་ལ་དགོངས་ནས་དོན་རིག་སྨྲ་བ་རང་རང་གི་ཞེས་སོགས་རྩ་འགྲེལ་ ༼༦༠༥༽ གསུངས་པ་ཡིན་པའི་ཕྱིར། གཉིས་པ་ཐ་སྙད་དོན་རིག་གི་ཚད་འབྲས་ལ་ཁ་ཅིག་ཤེས་པའི་བདག་ཉིད་དུ་གྱུར་པའི་སྔོན་པོ་གཞལ་བྱ། དེའི་རྣམ་པ་ཤར་ནས་དེ་ལ་གསར་དུ་མི་བསླུ་བའི་རིག་པ་ཚད་མ། དེ་དངོས་སུ་རྟོགས་པའི་ཚད་མ་འབྲས་བུ་ཞེས་ཟེར་བ་ནི་མི་འཐད་དེ། ཤེས་པའི་བདག་ཉིད་དུ་གྱུར་པའི་སྔོན་པོ་མེད་པའི་ཕྱིར་ཏེ། ཤེས་པར་གྱུར་པའི་སྔོན་པོ་མེད་པའི་ཕྱིར་ཏེ། ཤེས་པ་དང་སྔོན་པོའི་གཞི་ཐུན་མེད་པའི་ཕྱིར། གལ་ཏེ་ཁོ་ན་རེ། བག་ཆག་བརྟན་བྱུང་གི་སྔོར་སྣང་དབང་ཤེས་ཀྱི་གཟུང་རྣམ་ལ་ཤེས་པའི་བདག་ཉིད་དུ་གྱུར་པའི་སྔོན་པོ་ཞེས་བྱའོ་ཞེ་ན། འོ་ན་བག་ཆགས་བརྟན་བྱུང་གི་སྔོར་སྣང་དབང་ཤེས་དེ་དེའི་གཟུང་རྣམ་ལ་རང་རིག་ཡིན་ནམ། གཞན་རིག་ཡིན། དང་པོ་ལྟར་ན། དེ་ཆོས་ཅན། ཁྱོད་དེ་ལ་རང་རིག་མ་ཡིན་པར་ཐལ། ཁྱོད་ལ་དེའི་རྣམ་པ་ཤར་བའི་ཕྱིར། ཁྱབ་ཏེ། ཁྱོད་ཆོས་དེ་ལ་རང་རིག་ཡིན་ན། ཁྱོད་ལ་དེའི་རྣམ་པ་ཤར་བ་མ་ཡིན་པའི་ཕྱིར། མ་གྲུབ་ན། དེར་ཐལ།

དེའི་རྣམ་པ་ཤར་ནས་དེ་ལ་གསར་དུ་མི་བསླུ་བའི་རིག་པ་ཡིན་པའི་ཕྱིར། མ་གྲུབ་ན། དེར་ཐལ། གཟུང་རྣམ་དེ་དངོས་སུ་རྟོགས་པའི་ཚད་མ་ཡིན་པའི་ཕྱིར། ཁྱབ་པ་ཁས་བླང་དང་ཚད་འབྲས་ཀྱི་སྟེང་དུ་ ༼༦༠༦༽ སོང༌། རྟགས་གྲུབ་ཏེ། གཟུང་རྣམ་དེ་རྟོགས་པའི་རང་རིག་མངོན་སུམ་ཡིན་པའི་ཕྱིར། གལ་ཏེ་གཉིས་པ་ལྟར་དེ་ལ་གཞན་རིག་ཡིན་ནོ་ཞེ་ན། བག་ཆགས་བརྟན་བྱུང་གི་སྔོར་སྣང་དབང་ཤེས་དེ་རང་གི་ངོ་བོ་ལ་གཞན་རིག་ཡིན་པར་ཐལ། དེ་རང་གི་གཟུང་རྣམ་ལ་གཞན་རིག་ཡིན་པའི་ཕྱིར། འདོད་ན། ཤེས་པ་ཐམས་ཅད་རང་གི་ངོ་བོ་ལ་རང་རིག་མངོན་སུམ་དུ་བཤད་པ་མི་འཐད་པར་ཐལ་ལོ། ཡང་ཁ་ཅིག་ཐ་སྙད་དུ་སྔོན་པོ་གཞལ་བྱ། བག་ཆགས་བརྟན་བྱུང་གི་སྔོར་སྣང་དབང་ཤེས་ལ་ཐ་སྙད་དུ་སྔོན་པོའི་རྣམ་པ་ཤར་བ་ཚད་མ། དེས་ཐ་སྙད་དུ་སྔོན་པོ་རྟོགས་པ་འབྲས་བུ་ཞེས་ཟེར་བ་ལ་ཡང༌། སྐྱོན་དེ་ཉིད་གནས་ཏེ། འོ་ན་བག་ཆགས་བརྟན་བྱུང་གི་སྔོར་སྣང་དབང་ཤེས་ལ་རང་གི་གཟུང་རྣམ་གྱི་རྣམ་པ་ཤར་བར་ཐལ། དེ་ལ་ཐ་སྙད་དུ་སྔོན་པོའི་རྣམ་པ་ཤར་བ་གང་ཞིག ཐ་སྙད་དུ་སྔོན་པོ་ནི་སྔོར་སྣང་དབང་ཤེས་ཀྱི་གཟུང་རྣམ་ལ་འཇོག་པའི་ཕྱིར། རྟགས་དངཔོ་ཁས། གཉིས་པ་གྲུབ་ཏེ། ལྷས་བཟུང་བའི་རྣམ་པ་ལ་ནི་དོན་དུ་ཐ་སྙད་འདོགས་པའི་ཕྱིར། ཞེས་གསུངས་པའི་ཕྱིར། འདོད་ན། དེ་ལ་རང་གི་གཟུང་རྣམ་གྱི་རྣམ་པ་ཤར་བར་ཐལ། དེ་རང་གི་གཟུང་རྣམ་ལ་རང་རིག་མངོན་སུམ་ཡིན་པའི་ ༼༦༠༧༽ ཕྱིར། རང་ལུགས་ནི། ཐ་སྙད་དུ་ཕྱི་རོལ་དོན་དུ་གྱུར་པའི་སྔོན་པོ་གཞལ་བྱ། བག་ཆགས་བརྟན་བྱུང་གི་སྔོར་སྣང་དབང་ཤེས་ལ་སྔོན་པོ་གསལ་བར་སྣང་བའི་གཟུང་རྣམ་ཚད་མ། ཐ་སྙད་དུ་ཕྱི་དོན་སྔོན་པོ་རིག་པའི་དོན་རིག་མངོན་སུམ་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་དེ་འདིར་བསྟན་ཐ་སྙད་དོན་རིག་གི་ཚད་འབྲས་ཀྱི་རྣམ་གཞག་འཐད་ལྡན་ཡིན་ཏེ། གང་ཚེ་རྣམ་རིག་རྒྱུ་ཡི་ཡུལ་ཞེས་སོགས་ཀྱི་འགྲེལ་པར་ལྷས་དེས་ན་དོན་དང་འདྲ་བ་ནི་ཚད་མ་ཡིན་ཞིང༌།

དོན་མྱོང་བ་ནི་འབྲས་བུ་ཡིན་པ་དེ་ལྟར་ན་ཕྱི་རོལ་གྱི་དོན་ཡོད་པའི་རྣམ་པར་རྟོག་པ་གཉིས་པ་བཤད་པ་ཡིན་ནོ། །ཞེས་གསུངས་པའི་ཕྱིར་དང༌། སྡེ་བདུན་རབ་གསལ་ལས་ཀྱང༌། མཚན་གཞི་བཤད་མ་ཐག་པ་དེ་ལྟར་དུ་བཟུང་བས་སོ། །འདི་ལ་ཡང་གཞལ་བྱ་དང་འཇལ་བྱེད་ཚད་མ་གཅིག་ཏུ་ཐལ་བའི་དོགས་པ་འཇུག་སྟེ། གཞལ་བྱ་ཐ་སྙད་དུ་སྔོན་པོ་དེ་བཟུང་རྣམ་ལ་འཇོག་དགོས་པའི་ཕྱིར་རོ། །ལྷས་ཕྱི་རོལ་གྱི་དོན་ཡོད་པའི་རྣམ་པར་རྟོག་པ་ཞེས་པ་ཡང་ཐ་སྙད་དུ་ཕྱི་དོན་གཞལ་བྱར་བྱེད་པའི་ཚད་འབྲས་ཀྱི་རྣམ་པར་རྟོག་པའི་རྣམ་པར་བཞག་པ་ཞེས་པའི་དོན་དུ་འཆད་དགོས་སོ། །ཡང་ན་ཐ་སྙད་དུ་སྔོན་པོ་གཞལ་བྱ། བག་ཆགས་བརྟན་བྱུང་གི་ ༼༦༠༨༽ སྔོར་སྣང་དབང་ཤེས་ལ་སྔོན་པོའི་རྣམ་པ་ཤར་བ་ཚད་མ། དེས་ཐ་སྙད་དུ་སྔོན་པོ་རྟོགས་པ་འབྲས་བུ་ཞེས་པའི་ཚད་འབྲས་ཀྱི་རྣམ་གཞག དེ་འདིར་བསྟན་ཐ་སྙད་དུ་དོན་རིག་གི་འབྲས་ཀྱི་མཚན་གཞིར་བཟུང་ན་ཇི་ལྟར་འཐད་མཁས་པས་དཔྱད་པར་བྱ་སྟེ། བག་ཆགས་བརྟན་བྱུང་གི་སྔོར་སྣང་དབང་ཤེས་ལ་གཞལ་བྱ་ཐ་སྙད་དུ་སྔོན་པོའི་རྣམ་པ་མ་ཤར་ཀྱང༌། སྤྱིར་སྔོན་པོའི་རྣམ་པ་ཤར་བ་ཙམ་དུ་ཁས་བླང་ན་སྐྱོན་ཆེར་མེད་པའི་ཕྱིར་ཏེ། ལྷས་དོན་དང་འདྲ་བ་ནི་ཚད་མ་ཡིན་ཞིང༌། ཞེས་གསུངས་པས། དོན་སྣང་གི་དབང་ཤེས་དོན་དང་འདྲ་བར་ཞལ་གྱིས་བཞེས་ལ། དོན་དང་འདྲ་ན་དོན་གྱི་རྣམ་པ་ཤར་དགོས་པ་གཞི་གྲུབ་ཏུ་གསལ་བའི་ཕྱིར། མདོར་ན་ཚད་འབྲས་གཉིས་པའི་དངོས་བསྟན་གྱི་ཐ་སྙད་དོན་རིག་གི་ཚད་མ་དང་འབྲས་བུ་གང་རུང་ཡིན་ན། བག་ཆགས་བརྟན་བྱུང་གི་དབང་མངོན་དང་ཡིད་མངོན་གང་རུང་ཡིན་པས་ཁྱབ། ཚད་འབྲས་གཉིས་པའི་དངོས་བསྟན་གྱི་རང་རིག་གི་ཚད་འབྲས་ཀྱི་གཞལ་བྱ་ཡིན་ན། བག་ཆགས་བརྟན་བྱུང་གི་དབང་ཡིད་གང་རུང་གི་གཟུང་རྣམ་ཡིན་པས་ཁྱབ། དེའི་དངོས་བསྟན་གྱི་རང་རིག་གི་ཚད་འབྲས་ཀྱི་ཚད་མ་དང་འབྲས་བུ་གང་རུང་ཡིན་ན། རང་གི་ 

༼༦༠༩༽ འཇོག་གཞི་བག་ཆགས་བརྟན་བྱུང་གི་དབང་ཡིད་གང་རུང་གི་གཟུང་རྣམ་ལ་བཞག་པའི་ཚད་མ་དང་འབྲས་བུ་ཡིན་པས་ཁྱབ་པ་ཡིན་ཏེ། ཀུན་མཁྱེན་ཆེན་པོས། བག་ཆགས་བརྟན་བྱུང་རྣམ་རིག་ཚད་འབྲས་བཤད། །ཅེས་པའི་རྡོ་རྗེའི་ཚིག་བཀའ་སྩལ་པས་སོ། །ཕྱི་དོན་འཇལ་བྱེད་དོན་རིག་འབྲས་བུ་ལས། །ཡང་ན་གཟུང་རྣམ་ཉམས་མྱོང་རིག་རིག་ནི། །འབྲས་བུར་བྱེད་པའི་རང་རིག་ཚད་འབྲས་དང༌། །དབང་ཤེས་ངོ་བོ་གཟུང་རྣམ་ཚད་མ་ལས། །ཐ་སྙད་དོན་རྟོགས་ཐ་སྙད་དོན་རིག་གི །ཚད་འབྲས་གཉིས་སུ་དབྱེ་བ་རྣམ་བདེན་ལུགས། །ཕྱོགས་ཀྱི་གླང་པོས་ལེགས་བསྟན་ཆོས་གྲགས་ཀྱི། །ལེགས་པར་བཀྲལ་བའི་གོ་རིམ་ཇི་བཞིན་ཡིན། །སྣང་བ་དོན་འབྲས་བཀག་ནས་རང་རིག་དང༌། །སྣང་བ་ཕྱི་དོན་བཀག་ནས་རང་རིག་ནི། །འབྲས་བུར་སྒྲུབ་པ་རིམ་བཞིན་མདོ་སྡེ་དང༌། །བྱེ་སྨྲའི་ལུགས་སྲོལ་འགོག་ཕྱིར་བཤད་ཚུལ་གཉིས། །ཐ་སྙད་དོན་རིག་ཚད་འབྲས་གཞལ་བྱ་ལ། །ཐ་སྙད་ཕྱི་དོན་བཤད་ཀྱང་གཟུང་རྣམ་ལ། །རྗེས་ཀྱི་ཤེས་པས་ཕྱི་དོན་ཐ་སྙད་ཕྱིར། །ཤེས་པའི་བྱེ་བྲག་ཆ་ལ་དོན་དུ་བརྟགས། །འདི་ལ་གཞལ་བྱ་འཇལ་བྱེད་ཚད་མ་གཉིས། །གཅིག་ཏུ་ཐལ་ཏེ་བཟུང་རྣམ་ཉིད་ཕྱིར་རོ། །སྙམ་པའི་ ༼༦༡༠༽ དོགས་པ་འབྱུང་རིགས་དཔྱོད་ལྡན་གྱིས། །ལེགས་བཤད་གསར་པའི་དགའ་སྟོན་སྩོལ་བ་རིགས། །ཚད་འབྲས་འདི་དག་བག་ཆགས་བརྟན་བྱུང་གི །གཟུང་རྣམ་སོགས་དང་དེ་ལ་འཇོག་གཞིའི་ཕྱིར། །བག་ཆགས་བརྟན་བྱུང་རྣམ་རིག་ཚད་འབྲས་ཞེས། །ཀུན་མཁྱེན་བླ་མས་བཀའ་སྩལ་རྡོ་རྗེའི་ཚིག །ཚད་འབྲས་གཉིས་པ་བསྟན་ཟིན་ཏོ།། །།གསུམ་པ་དོན་རིག་གི་ཚད་འབྲས་ལ་དོགས་པ་བཅད་ནས་དཔྱད་ན་རང་རིག་འབྲས་བུར་བསྟན་པ་ལ་གསུམ་སྟེ། མདོ་ལས་ཇི་ལྟར་གསུངས་པའི་ཚུལ། །རྣམ་འགྲེལ་ལས་ཇི་ལྟར་བསྟན་པའི་ཚུལ། དེ་དག་གི་དོན་གཏན་ལ་དབབ་པའོ། །དང་པོ་ནི། མདོ་ལས་གང་གི་ཚེ་ཕྱི་རོལ་གྱི་དོན་འབའ་ཞིག་གཞལ་བྱར་བྱས་པ་དེའི་ཚེ།

ཡུལ་དུ་སྣང་བ་ཉིད་དེ་ཡི། །ཚད་མ་དེ་ཡིས་འཇལ་བར་བྱེད། །ཇི་ལྟ་ཇི་ལྟར་ཡུལ་གྱི་རྣམ་པ་དཀར་པོ་དང༌། དཀར་པོ་མ་ཡིན་པ་ལ་སོགས་པ་ཤེས་པ་ལ་སྣང་བ་ན། དེ་དང་དེའི་ངོ་བོ་ཡུལ་དང་བཅས་པ་འཇལ་བར་བྱེད་དེ། དེ་ལྟར་རྣམ་པ་དུ་མ་རིག་པའི་ཤེས་པ་དུ་མ་ཉེ་བར་ཁས་བླངས་པ་དེ་ལྟ་དེ་ལྟར་ཚད་མ་གཞལ་བྱ་ཉིད་དུ་ཉེ་བར་འདོགས་པ་ཡིན་ཏེ། ཆོས་ཐམས་ཅད་ནི་བྱ་བ་དང་བྲལ་བའི་ཕྱིར་རོ། །ཞེས་གསུངས་ཏེ། དེའི་དོན་ནི་ཚད་འབྲས་ཀྱི་རྣམ་གཞག་འཇོག་པའི་སྐབས་གང་གི་ཚེ་ཤེས་པ་གཞལ་བྱར་ ༼༦༡༡༽ མ་བྱས་པར། ཕྱི་དོན་འབའ་ཞིག་གཞལ་བྱར་བྱས་པ་དེའི་ཚེ་དོན་སྣང་གི་ཤེས་པ་ལ་ཕྱི་རོལ་ཡུལ་དུ་སྣང་བའི་གཟུང་རྣམ་ཉིད་ཚད་མ་ཡིན་ཏེ། བཟུང་རྣམ་དེ་དང་ཕྱི་དོན་གཞལ་བྱ་འཇལ་བྱེད་དུ་འཐད་པའི་ཕྱིར། ཞེས་པ་ལ། གང་གི་ཚེ་ཞེས་པ་ནས་འཇལ་བར་བྱེད་ཅེས་པའི་བར་བྱུང༌། གཞལ་བྱ་འཇལ་བྱེད་དུ་འཐད་པའི་རྒྱུ་མཚན་གང་ཞེ་ན། གཞལ་བྱ་ཅི་ལྟ་འཇལ་བྱེད་ཇི་ལྟར་ཡུལ་གྱི་རྣམ་པ་དཀར་པོ་དང༌། དཀར་པོ་མ་ཡིན་པ་སེར་པོ་ལ་སོགས་པ་དོན་སྣང་གི་ཤེས་པ་པོ་ལ་གསལ་བར་སྣང་བའི་ཕྱིར་ན། དོན་སྣང་གི་ཤེས་པ་དེ་དང་དེའི་ངོ་བོ་ཡུལ་དང་བཅས་པ་འཇལ་བར་བྱེད་ནུས་སོ་ཞེས་པ་ལ། ཅི་ལྟ་ཇི་ལྟར་ཞེས་པ་ནས། འཇལ་བར་བྱེད་སྟེ་ཞེས་པའི་བར་བྱུང༌། འཇལ་བར་བྱེད་པའི་རྒྱུ་མཚན་དེ་ལྟར་ན། ཡུལ་གྱི་རྣམ་པ་དཀར་པོ་ལ་སོགས་པ་དུ་མ་རིག་པའི་དོན་སྣང་གི་ཤེས་པ་དུ་མ་ཉེ་བར་ཁས་བླངས་པ་དེ་ལྟ་དེ་ལྟར་དོན་སྣང་གི་ཤེས་པ་སོ་སོ་ལ་དོན་སོ་སོར་སྣང་བའི་གཟུང་རྣམ་ནི་ཚད་མ་དང་དོན་སོ་སོ་ནི་གཞལ་བྱ་ཉིད་དུ་ཐ་སྙད་དུ་ཉེ་བར་འདོགས་པ་ཡིན་ཏེ། དཔྱད་ན་ཆོས་ཐམས་ཅད་བྱ་བ་དང་བྲལ་བས་བྱ་བྱེད་ཀྱི་རྣམ་གཞག་ནི་ངེས་པར་ཐ་སྙད་ལ་བརྟེན་པའི་ཕྱིར་རོ། །ཞེས་པ་ལ། དེ་ལྟར་རྣམ་པ་ཞེས་པ་ནས་བྲལ་བའི་ཕྱིར་ ༼༦༡༢༽ ཞེས་པའི་བར་བྱུང༌། འདིར་ཕྱི་རོལ་གྱི་དོན་ཞེས་པ་དང༌། དཀར་པོ་དང་དཀར་པོ་མ་ཡིན་པ་ལ་སོགས་པ་ཞེས་བཤད་པའི་ཕྱི་དོན་དང་དཀར་པོ་སོགས་ནི་མདོ་སྡེ་པ་ལ་སྦྱར་བ་ན་ཕྱི་དོན་དངོས་དང༌།

སེམས་ཙམ་པ་ལ་སྦྱར་བ་ན་ཐ་སྙད་དུ། ཕྱི་དོན་དང་དཀར་པོ་སོགས་ལ་འཆད་དགོས་ལ། དེ་བཞིན་དུ་ཕྱི་རོལ་དོན་ནི་ཡོད་ན་ཡང་ཞེས་སོགས་རྣམ་འགྲེལ་གྱི་ཚད་འབྲས་གསུམ་པའི་དངོས་བསྟན་གྱི་གཞལ་བྱ་ཕྱི་དོན་རྣམས་ལ་ཡང་མདོ་སེམས་གཉིས་ཀྱི་འཆད་ཚུལ་མི་འདྲ་བའི་རྣམ་དབྱེ་ཤེས་པར་བྱའོ། །གཉིས་པ་རྣམ་འགྲེལ་ལས་བསྟན་ཚུལ་ནི། ཚད་འབྲས་དང་པོར་ཕྱི་དོན་གཞལ་བྱ་ལ་དོན་རིག་འབྲས་བུར་བསྟན་པ་དང༌། ཚད་འབྲས་གཉིས་པའི་ཐ་སྙད་དོན་རིག་གི་ཚད་འབྲས་ཀྱི་སྐབས་སུ་ཡང་ཐ་སྙད་དུ་ཕྱི་དོན་གཞལ་བྱ་ལ་ཐ་སྙད་དུ་དོན་རིག་འབྲས་བུར་བསྟན་པ་ལ་འཕྲོས་ནས་འོ་ན་ཕྱི་དོན་གཞལ་བྱ་ལ་དོན་རིག་ཁོ་ན་འབྲས་བུར་ངེས་སམ་ཞེ་ན། གཟུང་རྣམ་གཞལ་བྱ་ལ་རང་རིག་འབྲས་བུར་མ་ཟད། ཕྱི་དོན་གཞལ་བྱ་ལ་ཡང་རང་རིག་འབྲས་བུར་འཇོག་པའི་ཚད་འབྲས་ཀྱི་རྣམ་གཞག་རིགས་པ་ཡིན་ནོ། །ཞེས་པ་ནི། ཕྱི་རོལ་དོན་ནི་ཡོད་ན་ཡང༌། །ཇི་ལྟར་ཉམས་སུ་མྱོང་ཉིད་དེ། །ཞེས་དང༌། དེ་ཕྱིར་ཕྱི་རོལ་གཞལ་བྱ་ལའང༌། །རང་ཉིད་ཉམས་མྱོང་འབྲས་ཡིན་རིགས། ། ༼༦༡༣༽ ཞེས་པས་བསྟན། ཕྱི་དོན་གཞལ་བྱ་ལ་རང་རིག་འབྲས་བུར་བཞག་པ་དེའི་ཚེ་ན་འཛིན་རྣམ་ཚད་མར་འགྱུར་རོ། །ཞེ་ན། དེའི་ཚེ་གཟུང་རྣམ་ཉིད་ཚད་མ་ཡིན་གྱིས། འཛིན་རྣམ་ནི་མ་ཡིན་ཏེ། འཛིན་རྣམ་དེ་གཞལ་བྱ་ཕྱི་དོན་གྱི་ཡུལ་ཅན་མ་ཡིན་པའི་ཕྱིར། ཞེས་པ་ནི། དེ་ཚེ་དོན་སྣང་འདི་ཉིད་ན། །ཚད་ཡིན་ཡོད་དུ་ཟིན་ཀྱང་ནི། །དོན་གཞན་མིན་ཕྱིར་ཕྱི་རོལ་ལ། །འཛིན་བདག་ལྟོས་པར་བྱ་བ་མིན། །ཞེས་པས་བསྟན། འོ་ན་སྐབས་འདིར་འབྲས་བུ་ཚད་མ་དང་ཡུལ་ཐ་དད་པར་འགྱུར་རོ་ཞེ་ན། དེ་ཆོས་ཅན། ཚད་མ་དང་ཡུལ་ཐ་དད་པ་མིན་ཏེ། ཁྱོད་དཔྱད་ན་རང་རིག་ཡིན་པ་ལ་ཐ་སྙད་དུ་དོན་རིག་པར་འདོད་པའི་ཕྱིར་ཏེ། ཁྱོད་ལ་སྣང་བའི་གཟུང་རྣམ་དེ་ཐ་སྙད་དུ་ཕྱི་དོན་དུ་འཇོག་ཅིང༌། དཔྱད་ན་ཤེས་པའི་བདག་ཉིད་ཡིན་པའི་ཕྱིར། ཞེས་པ་ནི། དོན་འཇོག་དེ་ཡི་བདག་ཉིད་ཕྱིར། །རང་རིག་ཡིན་ཡང་དོན་རིག་འདོད། །དེ་ཕྱིར་ཡུལ་ཐ་དད་པའང་མིན། །ཞེས་པས་བསྟན།

འོན་སྔར་དོན་རིག་འབྲས་བུར་བཤད་པ་དང་འགལ་ལོ་ཞེ་ན། མི་འགལ་ཏེ། འདིར་དཔྱད་པའི་ཚེ་ན་རང་རིག་འབྲས་བུར་བཤད་པ་ཡིན་ཞིང༌། སྔར་གྱི་དོན་རིག་དེ་ཡང་དཔྱད་ན་རང་གི་བདག་ཉིད་རིག་པ་ཡིན་པའི་ཕྱིར། ༼༦༡༤༽ ཞེས་པ་ནི། རང་གི་ངོ་བོ་སྤྱོད་པ་ན། །རང་རིག་འབྲས་བུ་ཡིན་པར་བཤད། །དོན་རིག་དེ་ཡི་བདག་ཉིད་ཕྱིར། །ཞེས་པས་བསྟན། འོ་ན་ཕྱི་དོན་གཞལ་བྱར་འཇོག་པ་མི་འཐད་པར་ཐལ། ཐ་སྙད་དུ་ཕྱི་དོན་རིག་པ་ཙམ་ལས་ཇི་ལྟ་བ་བཞིན་དུ་རིག་པ་མེད་པའི་ཕྱིར། ཞེ་ན། ཕྱི་དོན་གྱི་རང་ངོས་ནས་རང་འདྲའི་རྣམ་པ་ཤར་བའམ། གཞན་བག་ཆགས་ཀྱི་དབང་གིས་རྣམ་པ་ཤར་བ་གང་ཡིན་ཡིན་ཡང་རུང༌། ཕྱི་རོལ་དོན་ནི་གཞལ་བྱ་ཉིད་དུ་བྱེད་པ་ཡིན་ཏེ། དོན་སྣང་གི་ཤེས་པ་ལ་དོན་གྱི་རང་ངོས་ནས་རང་འདྲའམ་གཞན་བག་ཆགས་གང་རུང་གི་རྣམ་པ་ཤར་བ་དེའི་རྒྱུ་ནི། གཞལ་བྱ་ཕྱི་དོན་ཉིད་ཡིན་པའི་ཕྱིར། ཞེས་པ་ནི། དེ་དང་འདྲའམ་གཞན་འདྲའང་རུང༌། །ཤེས་པ་དེ་ལྟར་སྣང་བ་ཡིན། །རྒྱུ་ནི་དོན་ཡང་ཡིན་པས་ན། །དོན་ནི་གཞལ་བྱ་ཉིད་དུ་འདོད། །ཅེས་པས་བསྟན། ཚད་འབྲས་གསུམ་པའི་སྐབས་དོན་ཁག་ཆེ་བའི་གཞུང་གི་སྙིང་པོ་རྣམས་དེ་ཙམ་དུ་འདུས་པས། དེ་ཙམ་དུ་བཤད་པ་བློ་གསལ་དག་གི་སྙིང་ལ་བཅང་བར་བྱ་ཞིང༌། དོན་དེ་ས་བཅད་དུ་དྲིལ་ན། ཀུན་མཁྱེན་བླ་མས། རང་རིག་འབྲས་བུ་ཡིན་པར་སྒྲུབ། །གཟུང་རྣམ་ཚད་མ་ཡིན་པར་སྒྲུབ། །ཕྱི་དོན་གཞལ་བྱ་ཡིན་པར་བསྒྲུབ་པའོ། །ཅེས་དོན་ཚན་གསུམ་དུ་ཚད་འབྲས་གསུམ་པའི་བསྟན་དོན་ཐམས་ཅད་བསྡུས་ཏེ་བཤད་ ༼༦༡༥༽ པ་ངོ་མཚར་རྨད་དུ་བྱུང་བའི་ལེགས་བཤད་པར་རྟོགས་སོ། །གསུམ་པ་དེ་དག་གི་དོན་བསྟན་ལ་དབབ་པ་ལ་གསུམ་སྟེ། སྔོན་གྱི་མཁས་པ་རྣམས་ཀྱི་དཔྱད་པའི་ཚུལ། ཀུན་མཁྱེན་བླ་མའི་དགོངས་དོན་བཤད་པ། དགོངས་དོན་གྱི་མཚན་གཞི་ངོས་བཟུང་བའོ། །དངཔོ་ནི། མཁས་པའི་བཞེད་ལུགས་མི་འདྲ་བ་ལྔ་ཙམ་བྱུང་བ་ཡིན་ཏེ། ཁ་ཅིག་ཚད་འབྲས་གསུམ་པ་ནི་སེམས་ཙམ་པས་མདོ་སྡེ་པ་དང་ཁ་དྲང་བའི་ཆེད་དུ་བཀོད་པ་ཡིན་གྱིས།

གྲུབ་མཐའ་བཞི་པོ་གང་གིས་ཀྱང་ལུགས་མ་ཡིན་གསུངས་པ་དང༌། ཁ་ཅིག་ཚད་འབྲས་གསུམ་པ་འདི་གྲུབ་མཐའ་སྨྲ་བ་བཞི་པོ་གང་གིས་ཀྱང་ལུགས་མ་ཡིན་པར། ཕྱོགས་གླང་ཡབ་སྲས་ཀྱི་དངོས་སྟོབས་ཀྱི་རིགས་པས་བཞག་པ་ཡིན་ནོ། །ཞེས་འདོད་པ་དང༌། ཡང་ཁ་ཅིག་ཚད་འབྲས་གསུམ་པ་ནི་ཕྱི་དོན་གཞལ་བྱར་བྱེད་པས་སེམས་ཙམ་པའི་ལུགས་མིན་ལ། དཔྱད་ན་རང་རིག་འབྲས་བུར་བཤད་པས་བྱེ་བྲག་སྨྲ་དང་ངོ་བོ་ཉིད་མེད་པར་སྨྲ་བའི་ལུགས་ཀྱང་མ་ཡིན་པས། མདོ་སྡེ་པ་ཁོ་ནའི་ལུགས་སུ་གྲུབ་གསུང་བ་དང༌། མཁས་པ་ཁ་ཅིག འབྲས་རྟོགས་གཉིས་པའི་ཐ་སྙད་དོན་རིག་གི་ཚད་འབྲས་ལ་དོགས་པ་གཅོད་བྱེད་ཡིན་པས་སེམས་ཙམ་པ་ཁོ་ ༼༦༡༦༽ ནའི་ལུགས་ཡིན་གསུངས་པ་དང༌། ཁ་ཅིག་འདི་མ་དཔྱད་པའི་ཚེ་མདོ་སྡེ་པ་དང༌། མ་དཔྱད་པའི་ཚེ་སེམས་ཙམ་པའི་ཚད་འབྲས་ཡིན་ནོ། །ཞེས་བཞེད་པ་དང་ལྔ་འབྱུང་ངོ༌། །གཉིས་པ་ཀུན་མཁྱེན་བླ་མའི་དགོངས་དོན་བཤད་པ་ནི། སྡེ་བདུན་རབ་གསལ་ལས། གཞུང་གི་སྐབས་དང་གཞལ་བྱ་ཡང་སྒྲ་དང༌། །ཚད་མ་འབྲས་བུ་དཔྱད་དང་མ་དཔྱད་དང༌། །ཡིད་ཆེས་ལུང་ལས་མདོ་སེམས་གཉིས་ཀ་ལ། །འབྲས་རྟོགས་ཚུལ་འདི་འཐད་པ་ཁོ་བོས་མཐོང༌། །ཞེས་པའི་དོན་བཤད་ན། འདི་མདོ་སྡེ་པ་ཁོ་ནའི་ལུགས་ཡིན་ན། ཚད་འབྲས་དང་པོ་རྫོགས་མཚམས་ཉིད་དུ་འབྱུང་རིགས་པ་ལས་དེར་མ་བྱུང༌། སེམས་ཙམ་པ་ཁོ་ནའི་ལུགས་ཡིན་ན། རང་རིག་ཅེས་ནི་རབ་ཏུ་བཤད་ཅེས་པའི་འོག་ཏུ་འབྱུང་རིགས་པ་ལས་དེར་ཡང་མ་བྱུང་བར། མདོ་སྡེ་པའི་ལུགས་ཀྱི་ཕྱི་དོན་གཞལ་བྱ་ལ་དོན་རིག་འབྲས་བུ་དང༌། རྣམ་རིག་པའི་ལུགས་ཀྱི་གཟུང་རྣམ་གཞལ་བྱ་ལ་རང་རིག་འབྲས་བུ་དང༌། དེའི་ལུགས་ཀྱི་ཐ་སྙད་དུ་ཕྱི་དོན་གཞལ་བྱ་ལ་ཐ་སྙད་དུ་དོན་རིག་འབྲས་བུར་བྱས་པའི་ཚད་འབྲས་དང་གསུམ་བཤད་ཟིན་པའི་རྗེས་སུ་འདི་བྱུང་བས། གཟུང་རྣམ་གཞལ་བྱ་ལ་རང་རིག་འབྲས་བུ་ཡིན་པར་མ་ཟད། མདོ་སྡེ་པའི་ལུགས་ཀྱི་ཕྱི་དོན་གཞལ་བྱ་དང༌། ༼༦༡༧༽ རྣམ་རིག་པའི་ལུགས་ཀྱི་ཐ་སྙད་དུ་ཕྱི་དོན་གཞལ་བྱར་བྱས་པ་གཉིས་པོ་ལ་ཡང་དཔྱད་ན་རང་རིག་འབྲས་བུར་རིགས་པ་ཡིན་ནོ། །ཞེས་པ་མདོ་སེམས་གཉིས་ཀའི་ཚད་འབྲས་ལ་དོགས་པ་དཔྱད་པས་གསུམ་པའི་གཞུང་གི་སྐབས་འདི་མདོ་སེམས་གཉིས་ཀའི་གཞུང་དུ་གྲུབ་པ་ནི་ཤེས་བྱེད་ཀྱི་དོན་ཚན་དང་པོ་ཡིན་ལ།

དེ་བཞིན་དུ་མདོ་སྡེ་པའི་ལུགས་ལ་ཕྱི་དོན་ལྐོག་ན་མོ་གཞལ་བྱ་དང༌། རྣམ་རིག་པའི་ལུགས་ལ་ཐ་སྙད་དུ་ཕྱི་དོན་གཞལ་བྱར་འཐད་པའི་ཚུལ་སྔར་བཤད་ཟིན་པ་ལྟར་གཞལ་བྱ་གཉིས་ཀ་ལ་སྦྱར་བ་ནི་དོན་ཚན་གཉིས་པ། མདོ་སྡེ་པ་ལ་སྦྱར་བའི་ཚེ་གཟུང་རྣམ་གཞལ་བྱ་ལ་རང་རིག་འབྲས་བུར་མ་ཟད་ཕྱི་དོན་གཞལ་བྱ་ལ་ཡང་ཞེས་དང༌། རྣམ་རིག་པ་ལ་སྦྱར་བའི་ཚེ་རིགས་པས་དཔྱད་པའི་ཚེ་ཕྱི་དོན་མེད་མོད། ཐ་སྙད་དུ་ཕྱི་དོན་ཡོད་ན་ཡང་ཞེས་ཡང་སྒྲའི་ནུས་པ་གཉིས་ཀ་ལ་སྦྱོར་བ་དོན་ཚན་གསུམ་པ། དེ་བཞིན་དུ་མདོ་སྡེ་པས་ཕྱི་དོན་ལྐོག་ན་མོ་གཞལ་བྱར་བྱས་པའི་ཚེ་དེས་བཞག་པའི་གཟུང་རྣམ་ཚད་མར་འདོད། རྣམ་རིག་པས་ཐ་སྙད་དུ་ཕྱི་དོན་གཞལ་བྱར་བྱས་པའི་ཚེ་ཐ་སྙད་དུ་དོན་རིག་གི་འཇོག་བྱེད་དུ་གྱུར་པའི་དོན་གྱི་རྣམ་པ་ཅན་གྱི་གཟུང་རྣམ་ཚད་མར་འདོད་པས། ཚད་མ་གཉིས་ཀ་ ༼༦༡༨༽ ལ་སྦྱར་བ་དོན་ཚན་བཞི་པ། དེ་བཞིན་དུ། མདོ་སྡེ་པའི་ཕྱི་དོན་གཞལ་བྱར་བྱས་པའི་ཚེ་ཚུལ་གཉིས་གྲུབ་པར་འདོད་ཅིང་ཚུལ་གཉིས་སྒྲུབ་བྱེད་ཀྱི་རིགས་པས་དཔྱད་ན་རང་རིག་འབྲས་བུ་ཡིན་པ་དང༌། རྣམ་རིག་པ་ལ་ཡང་གཟུང་འཛིན་རྫས་གཞན་མེད་པས་དཔྱད་ན་རང་རིག་འབྲས་བུ་ཡིན་པ་ལས་འོས་མེད་པའི་ཕྱིར་ན། དཔྱད་ན་རང་རིག་འབྲས་བུ་གཉིས་ཀ་སྦྱར་བ་ནི་དོན་ཚན་ལྔ་པ། དེ་བཞིན་དུ། དབང་ཤེས་ལ་རང་དུས་སུ་སྔོན་པོར་སྣང་བ་སོགས་མ་དཔྱད་ན་ཕྱི་དོན་ཡིན་པ་དང༌། དཔྱད་ན་ཤེས་པ་རང་གི་ངོ་བོར་འདོད་པ་མདོ་སེམས་གཉིས་ཀ་མཐུན་པས་དཔྱད་མ་དཔྱད་གཉིས་ཀ་ལ་སྦྱར་བ་ནི་དོན་ཚན་དྲུག་པ། དེ་བཞིན་དུ། གཞུང་ཉིད་ལས། དེ་དང་འདྲ་བའམ་གཞན་འདྲའང་རུང༌། ཞེས་ཕྱི་དོན་གྱིས་རང་ངོས་ནས་རང་འདྲ་མདོ་སྡེ་པའི་ལུགས། གཞན་བག་ཆགས་ཀྱི་དབང་གིས་འདྲ་བ་སེམས་ཙམ་པའི་ལུགས་ཀྱང་གསུངས་པ་དང༌། མགོན་པོ་འཇམ་པའི་དབྱངས་ཀྱི་རྣམ་པར་འཕྲུལ་པ་བདག་ཉིད་ཆེན་པོ་དཔལ་ལྡན་ས་སྐྱ་པཎྜི་ཏས། ཉན་ཐོས་སྡེ་གཉིས་དང་སེམས་ཙམ་རྣམ་བདེན་བརྫུན་གྱི་ཚད་འབྲས་བཞི་བཤད་ཟིན་ནས།

དེ་ལྟར་གྲུབ་མཐའ་བཞི་ལས། སློབ་དཔོན་ནི་ཕྱི་རོལ་གྱི་དོན་ཁས་ལེན་པ་ན་མདོ་སྡེ་པ་ལྟར་ ༼༦༡༩༽ མཛད་ལ། ཤེས་བྱ་ནང་ལ་འཇུག་པ་ན་རྣམ་མེད་ཞལ་གྱིས་བཞེས་སོ། །གཉིས་ཀ་ལྟར་ཡང་དོན་དམ་རང་རིག་གི་ཚད་འབྲས་ཡིན་ཏེ། རྣམ་འགྲེལ་ལས། རང་གི་ངོ་བོ་དཔྱོད་པ་ན། རང་རིག་འབྲས་བུ་ཡིན་པར་བཤད། །ཅེས་གསུངས་པས་སོ། །ཐ་སྙད་ཀུན་རྫོབ་ཏུ་མདོ་སྡེ་པ་ལྟར་དོན་རིག་གི་ཚད་འབྲས་ཡིན་ཏེ། དོན་འཇོག་དེ་ཡི་བདག་ཉིད་ཕྱིར། །རང་རིག་ཡིན་ཡང་དོན་རིག་འདོད། །ཅེས་གསུངས་ལ། གང་ལྟར་ཡང་བློ་ཚུལ་གཉིས་པ་ཡིན་ཏེ། དོན་རིག་ལྟར་ན་ཡང༌། ཕྱི་རོལ་དོན་ལ་བརྟེན་ནས་ནི། །ཚུལ་གཉིས་བརྗོད་ཡིན་ཅེས་གསུངས་པས་དོན་ཤེས་པ་དང༌། བློ་ཤེས་པའི་ཚུལ་གཉིས་ཡིན་ལ། རྣམ་རིག་ལྟར་ན་ཕྱི་རོལ་དོན་ལྟོས་མ་ཡིན་ནོ། །དེ་ཕྱིར་གཅིག་ལ་ཚུལ་གཉིས་ཡོད། །ཅེས་གསུངས་པས། བློ་གཅིག་ལ་མ་རིག་པས་བསླད་པའི་ཡུལ་དང་ཤེས་པའི་ཚུལ་གཉིས་ཡིན་ནོ། །ཁོ་བོ་ཅག་ཀྱང་ཆོས་ཀྱི་གྲགས་པའི་ཚུལ་འདིའི་རྗེས་སུ་འབྲང་ངོ༌། །བོད་ཕལ་ཆེར་བྱེ་བྲག་ཏུ་སྨྲ་བའི་རྗེས་སུ་འབྲང་མོད། དེ་ནི་དངོས་པོ་སྟོབས་ཞུགས་ཀྱིས་རིགས་པ་མ་ཤེས་པར་ཟད་དོ། །ཞེས་གསུངས་པས་མདོ་སེམས་གཉིས་ཀ་ལ་སྦྱར་བ་གསལ་བར་བསྟན་ལ། དེ་ལྟར་ན་ཡིད་ཆེས་ཀྱི་ལུང་ལས་འབྲས་རྟོགས་གསུམ་པ་མདོ་ ༼༦༢༠༽ སེམས་གཉིས་ཀ་ལ་སྦྱར་བ་ནི་ཤེས་བྱེད་ཀྱི་དོན་ཚན་བདུན་པའོ། །གཞན་དུ་ན་གཉིས་ཀ་ལྟར་ཡང་དོན་དམ་རང་རིག་གི་ཚད་འབྲས་ཡིན་པའི་ཤེས་བྱེད་དུ། རང་གི་ངོ་བོ་དཔྱོད་པ་ན་ཞེས་སོགས་དྲངས་པ་དོན་མེད་པར་འགྱུར་ཏེ། རང་རིག་འབྲས་བུ་ཡིན་པར་བཤད་ཅེས་པའི་འབྲས་བུ་དང༌། ཚད་འབྲས་གསུམ་པའི་ཚད་འབྲས་གཞལ་གསུམ་གྱི་ནང་ཚན་གྱི་འབྲས་བུ་དོན་གཅིག་པ་གང་ཞིག དེའི་ནང་ཚན་གྱི་འབྲས་བུ་དེ་ཁྱེད་ལྟར་ན་མདོ་སེམས་གང་རུང་གཅིག་ལས་གཉིས་ཀའི་ལུགས་ལ་སྦྱར་དུ་མེད་པའི་ཕྱིར། གཏན་ཚིགས་དང་པོ་གྲུབ་ཏེ། རང་ཉིད་ཉམས་མྱོང་འབྲས་ཡིན་རིགས། །ཞེས་པའི་འབྲས་བུ་དང༌།

ཚད་འབྲས་གསུམ་པའི་ཚད་འབྲས་ཀྱི་ནང་ཚན་གྱི་འབྲས་བུ་དོན་གཅིག་པའི་ཕྱིར། མ་གྲུབ་ན། ཚད་འབྲས་གསུམ་པར་འབྲས་བུ་དངོས་སུ་སྟོན་བྱེད་མེད་པར་ཐལ་ལོ། །དེས་ན་ཚད་འབྲས་གསུམ་པའི་འབྲས་བུ་ཐ་སྙད་དུ་དོན་རིག་ཡིན་ཡང་དཔྱད་ན་རང་རིག་ཡིན་པ་མདོ་སེམས་གཉིས་ཀ་ལ་སྦྱར་དུ་ཡོད་པ་གསུམ་པའི་གཞུང་ཉིད་ཤེས་བྱེད་དུ་མཛད་དེ། སྒྲུབ་པར་མཛད་པ་རང་འགྲེལ་དུ་དངོས་སུ་གསལ་བ་འདི་ཡིན་ལ། འབྲས་བུའི་འགྲོས་ཀྱིས་ཚད་འབྲས་གསུམ་པའི་ཚད་མ་དང་ ༼༦༢༡༽ གཞལ་བྱ་ཡང༌། མདོ་སེམས་གཉིས་ཀ་ལ་སོ་སོར་སྦྱར་དུ་ཡོད་པ་རིགས་པས་འགྲུབ་ཅིང༌། གཞུང་ཉིད་ལས་ཀྱང༌། དེ་དང་འདྲའམ་གཞན་འདྲའང་རུང༌། །ཞེས་མདོ་སེམས་གཉིས་ཀའི་ཚད་མ་རིམ་བཞིན་གསུངས་པས་ན། ཀུན་མཁྱེན་བླ་མས་ཚད་འབྲས་གསུམ་པ་མདོ་སེམས་གཉིས་ཀ་ལ་སྦྱར་བའི་བཤད་སྲོལ་འདི་ནི། ཕྱོགས་གླང་ཆོས་གྲགས་ས་སྐྱ་པཎ་ཆེན་གསུམ་ཀ་དགོངས་པ་ཕྱོགས་གཅིག་པའི་འགྲེལ་ཚུལ་བླ་ན་མ་མཆིས་པ། འགྲན་ཟླ་ཀུན་བྲལ་གྱི་ལེགས་བཤད་དུ་ཡིད་ཆེས་ཀྱི་ལུང་རིགས་དང་བཅས་ཏེ་རྩོད་མེད་དུ་གསལ་བ་འདི་ཡིན་པས། ཀུན་མཁྱེན་ཆེན་པོའི་ལྟ་གྲུབ་ཁྱད་པར་ཅན་གྱི་རྗེས་ཞུགས་མཐའ་དག་ཀྱང་བསྐལ་པ་བཟང་བར་ཤེས་པར་བྱའོ། །ཐ་སྙད་ཀུན་རྫོབ་ཏུ་མདོ་སྡེ་པ་ལྟར་ཞེས་མདོ་སྡེ་པ་དཔེར་མཛད་པས་སེམས་ཙམ་པས་ལུགས་སུ་གྲུབ་བོ་ཞེ་ན། དེ་ནི་ཚིག་ལ་འཁྲིས་པ་ཙམ་ཡིན་གྱིས་དགོངས་པ་ནི་ཐ་སྙད་དུ་མདོ་སྡེ་པ་དང་མཐུན་པར་གཉིས་ཀའི་ལུགས་ལ་དོན་རིག་འབྲས་བུར་སྒྲུབ་པར་མཛད་པ་ཡིན་ཏེ། དེའི་རྗེས་ཐོགས་ཁོ་ནར། དོན་འཇོག་དེ་ཡི་ཞེས་སོགས་དྲངས་པས་ཀྱང་རྟོགས་ནུས་པའི་ཕྱིར། དཔེར་ན་གཉིས་ཀ་ལྟར་ཡང་ཞེས་སོགས་ཀྱི་རྒྱབ་རྟེན་དུ་རང་གི་ 

༼༦༢༢༽ ངོ་བོ་ཞེས་སོགས་དྲངས་པ་འདི་གཉིས་མཚུངས་པ་ཡིན་ནོ། །མདོར་ན་ཚད་འབྲས་གསུམ་པ་མདོ་སེམས་ཕྱོགས་རེ་བ་སྨྲ་བ་རྣམས་ལ་དྲངས་མ་ཐག་པའི་རང་འགྲེལ་གྱི་ཚིག་དེ་དག་ལ་དོན་དང་མཐུན་པའི་འཆད་ཚུལ་གསུང་རྒྱུ་མེད་སྟེ། འདི་མདོ་སེམས་ཕྱོགས་རེ་བ་ཁོ་ན་ཡིན་ན། གཉིས་ཀ་ལྟར་ཡང་ཞེས་པའི་ཚིག་དང་དངོས་སུ་འགལ་བའི་ཕྱིར་དང༌། རང་གི་ངོ་བོ་སྤྱོད་པ་ན་ཞེས་སོགས་ཀྱང་མདོ་སེམས་གཉིས་ཀྱི་ནང་ནས་གང་རུང་གཅིག་ཁོ་ནའི་གཞུང་དུ་ཐལ་བར་འགྱུར་བས་སོ། །གཞན་ཡང་འདིའི་ཚད་འབྲས་ཀྱི་རྣམ་གཞག་སྔར་དོན་རིག་སྨྲ་བ་རང་རང་གི་ཞེས་པའི་སྐབས་སུ་བཤད་པའི་མདོ་སེམས་གང་རུང་གི་ཚད་འབྲས་སུ་འདུས་པར་ཐལ། ཚད་འབྲས་མདོ་སེམས་གང་རུང་ཕྱོགས་རེ་བ་གཅིག་གི་ལུགས་སུ་གྲུབ་པའི་ཕྱིར། རྟགས་ཁས། འདོད་ན། བྱེ་མདོ་གཉིས་སེམས་ཙམ་རྣམ་བདེན་བརྫུན་དང་བཞིའི་ཚད་འབྲས་བཤད་ཟིན་པས་རྗེས་སུ། གཉིས་ཀ་ལྟར་ཡང་ཞེས་སོགས་ཚད་འབྲས་གསུམ་པའི་གཞུང་དང་སྦྱར་བ་འདི་དག་འབྱུང་མི་རིགས་པར་ཐལ་ཏེ། སྔར་བཤད་པའི་མདོ་སེམས་གང་རུང་གི་ཚད་འབྲས་སུ་འདུས་པའི་ཕྱིར། འོ་ན་ཁྱོད་རང་ཡང་ཚད་འབྲས་གསུམ་པ་མདོ་སེམས་གཉིས་ཀ་ལ་ ༼༦༢༣༽ སྦྱར་དུ་ཡོད་པར་སྒྲུབ་ནས། མཚན་གཞི་སོ་སོར་འཛིན་པས་ན་སྔར་བཤད་པའི་མདོ་སེམས་གང་རུང་གི་ཚད་འབྲས་སུ་འདུས་དགོས་སོ་ཞེ་ན། མཚན་གཞི་སོ་སོར་འཛིན་ཀྱང་སྔར་གྱི་དེར་འདུས་མི་དགོས་ཏེ། འདི་སྔར་གྱི་དེ་ལ་སླར་དོགས་པ་དཔྱོད་བྱེད་ཀྱི་ཚད་འབྲས་ཡིན་པའི་ཕྱིར་དང༌། སྔར་གྱི་དེ་ནི་སླར་འབྲས་བུ་ལ་དོགས་པ་དཔྱོད་དགོས་པའི་གཞིར་གྱུར་པའི་ཚད་འབྲས་ཡིན་པའི་ཕྱིར། དེ་སྐད་དུ། སྡེ་བདུན་རབ་གསལ་ལས་ཀྱང༌། དོན་རིགས་གི་ཚད་འབྲས་ལ་དོགས་པ་བཅད་ན་རང་རིག་འབྲས་བུར་བསྟན་ཞེས་གསུངས་སོ། །འདི་རང་གཞན་ཀུན་གྱི་གོ་དགོས་ཏེ། དོགས་པ་དཔྱོད་བྱེད་དང༌། དོགས་པ་དཔྱོད་པའི་གཞི་གཉིས་སོ་སོར་མ་འདྲེས་པ་གལ་ཆེ་བས་སོ། །གནད་ཀྱི་དོན་ནི།

ཚད་འབྲས་གསུམ་པའི་དངོས་བསྟན་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་ན། ཕྱི་དོན་ལྐོག་ན་མོ་དང༌། ཐ་སྙད་དུ་ཕྱི་དོན་གང་རུང་གཞལ་བྱ་ལ་དཔྱད་ན་རང་རིག་འབྲས་བུར་བྱེད་པའི་ཚད་འབྲས་ཀྱི་རྣམ་གཞག་འཐད་ལྡན་ཡིན་པས་ཁྱབ་ཏེ། ཀུན་མཁྱེན་བླ་མས། ཕྱི་དོན་ཡོད་ཀྱང་རང་རིག་འབྲས་བུར་སྒྲུབ། །ཅེས་པའི་རྡོ་རྗེའི་ཚིག་བཀའ་སྩལ་པའི་ཕྱིར་རོ། །གསུམ་པ་མཚན་གཞི་ངོས་ ༼༦༢༤༽ བཟུང་བ་ནི། ཀུན་མཁྱེན་གྱི་སྡེ་བདུན་རབ་གསལ་དང༌། མུས་ཆེན་གྱི་སྡེ་བདུན་ཉི་འོད་གཉིས་ཀ་ལས། འོ་ན་སྐབས་འདིའི་ཚད་འབྲས་ཇི་ལྟ་བུ་ཞེ་ན། སྔར་གྱི་དོན་རིག་གི་ཚད་འབྲས་གཉིས་ཀྱི་གཞལ་བྱ་དང་ཚད་མ་གཞིར་བྱས་ནས་འབྲས་བུའི་སྐབས་སུ་ཐ་སྙད་དུ་ཕྱི་དོན་སྔོན་པོ་རིག་པ་ཡིན་ཡང་དཔྱད་ན་རང་གི་ངོ་བོ་རིག་པའི་མངོན་སུམ་འབྲས་བུ་ཞེས་སྦྱར་བ་ཉིད་དོ། །ཞེས་གསུངས་པ་ལྟར། མདོ་སྡེ་པའི་ལུགས་ཀྱི་མཚན་གཞི་འཛིན་པ་ན། འབྲས་རྟོགས་དང་པོའི་གཞལ་བྱ་དང་ཚད་མ་གཞིར་བཞག་ལ། འབྲས་བུའི་ཚེ་དཔྱད་ན་རང་རིག་དང་ཐ་སྙད་དུ་དོན་རིག་བསྣན། སེམས་ཙམ་པའི་ལུགས་ཀྱི་མཚན་གཞི་འཛིན་པ་ན། ཐ་སྙད་དོན་རིག་གི་ཚད་འབྲས་ཀྱི་གཞལ་བྱ་དང་ཚད་མ་གཞིར་བཞག་ལ། འབྲས་བུའི་ཚེ་དཔྱད་ན་རང་རིག་བསྣན་པ་ཡིན་ནོ། །དེ་ཡང་སོ་སོར་དཔེར་བརྗོད་ན། སྔོན་པོ་ལྐོག་ན་མོ་གཞལ་བྱ། གཟུང་དོན་ཅན་གྱི་སྔོན་འཛིན་དབང་མངོན་བཟུང་དོན་སྔོན་པོའི་སྟོབས་ལས་སྔོན་པོའི་རྣམ་ལྡན་དུ་སྐྱེས་པ་ཚད་མ། གཟུང་དོན་ཅན་གྱི་སྔོན་འཛིན་དབང་མངོན་གྱིས་ཐ་སྙད་དུ་སྔོན་པོ་རྟོགས་པ་ཡིན་ཡང་དཔྱད་ན་རང་གི་བདག་ཉིད་རིག་པ་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་དེ། ཚད་འབྲས་གསུམ་ ༼༦༢༥༽ པའི་དངོས་བསྟན་གྱི་མད་སྡེ་པའི་ལུགས་ཀྱི་ཚད་འབྲས་ཀྱི་རྣམ་གཞག་དང༌། ཐ་སྙད་དུ་སྔོན་པོ་གཞལ་བྱ། བག་ཆགས་བརྟན་བྱུང་གི་སྔོར་སྣང་དབང་ཤེས་ལ་སྔོན་པོའི་རྣམ་པ་ཤར་བ་ཚད་མ། དེས་ཐ་སྙད་དུ་སྔོན་པོ་རྟོགས་པ་ཡིན་ཡང་དཔྱད་ན་རང་གི་བདག་ཉིད་རིག་པའི་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་ནི།

ཚད་འབྲས་གསུམ་པའི་དངོས་བསྟན་གྱི་སེམས་ཙམ་པའི་ལུགས་ཀྱི་ཚད་འབྲས་ཀྱི་རྣམ་གཞག་ཡིན་ཞིང༌། ཚད་འབྲས་གསུམ་པའི་དངོས་བསྟན་གྱི་ཚད་འབྲས་ཀྱི་རྣམ་གཞག་ཡིན་ན་མདོ་སེམས་ཐུན་མོང་དུ་ཁས་མི་ལེན་པས་ཁྱབ་ཏེ། ཚད་འབྲས་གསུམ་པའི་ཚད་འབྲས་གཞལ་གསུམ་གྱི་ངོས་འཛིན་ལ་མདོ་སེམས་གཉིས་ལ་མི་འདྲ་བའི་ཁྱད་པར་རེ་རེ་ཡོད་པའི་ཕྱིར་ཏེ། སྡེ་བདུན་རབ་གསལ་ལས། དངོས་བསྟན་གྱི་ཚད་འབྲས་འདི་མདོ་སེམས་གཉིས་ཀའི་ལུགས་སུ་གྲུབ་བོ། །འོན་ཀྱང་ཕྱི་དོན་གཞལ་བྱར་འཇོག་ཚུལ་ལ་ཁྱད་པར་ཡོད་ཅིང༌། དེའི་སྟོབས་ཀྱིས་གཟུང་རྣམ་ལ་ཡང་ཁྱད་པར་ཡོད་པས། རང་རིག་གི་མྱོང་བྱ་ལ་ཡང་ཁྱད་པར་ཡོད་པ་ནི་སྔར་བཤད་ཟིན་ཅིང༌། ད་དུང་ཡང་འཆད་པར་འགྱུར་རོ། །ཞེས་གསུངས་པའི་ཕྱིར། འདི་ནི་མཁན་ཆེན་འཇམ་དཔལ་ ༼༦༢༦༽ དབྱངས་དབང་ཕྱུག་དཔལ་བཟང་པོའི་ཞལ་གྱི་པདྨོ་ལས་བྱུང་བའི་ལེགས་བཤད་སྦྲང་རྩིའི་དོག་པ་ཀུན་མཁྱེན་བླ་མ་ཡབ་སྲས་ཀྱི་དགོངས་པ་ཕུལ་དུ་ཕྱིན་པ་ཡིན་ནོ། །འདི་ལས་གཞན་དུ་སྨྲ་བ་དག་ལ་བློ་གྲོས་དང་ལྡན་པ་དག་བག་ཟོན་མཛོད་ཅིག དེ་ལྟར་ན་མདོ་སེམས་ཐུན་མོང་དུ་བྱས་ཏེ། གྲུབ་མཐའི་རྣམ་གཞག་སྐྱོང་བ་རྣམ་པ་ཀུན་ཏུ་མེད་པས། ཚད་འབྲས་གསུམ་པ་འདིར་ཡང་རིགས་པས་རྩོད་པ་ན། མདོ་སེམས་གང་རུང་གཅིག་ལ་ཞུགས་ནས། དགག་སྒྲུབ་ཀྱི་རྩོད་པ་རྩོད་ལན་བྱེད་དགོས་ལ། དེའི་ཚེ་མདོ་སྡེ་པ་ལ་ཞུགས་ན་ཚད་འབྲས་གསུམ་པའི་དངོས་བསྟན་གྱི་མདོ་སྡེ་པའི་ལུགས་ཀྱི་ཚད་འབྲས་ཀྱི་རྣམ་གཞག་ཡིན་ན། ཚད་འབྲས་ཀྱི་རྣམ་གཞག་འཐད་ལྡན་ཡིན་པས་ཁྱབ། དེའི་དངོས་བསྟན་སེམས་ཙམ་པའི་ལུགས་ཀྱི་ཚད་འབྲས་ཀྱི་རྣམ་གཞག་ཡིན་ན། ཚད་འབྲས་ཀྱི་རྣམ་གཞག་འཐད་ལྡན་མ་ཡིན་པས་ཁྱབ། སྤྱིར་ཚད་འབྲས་གསུམ་པ་སེམས་ཙམ་པའི་ལུགས་ལ་ཡང་སྦྱར་ནས་འཆད་པའི་ལུགས་ཡོད་ཅེས་ཁས་བླང་བར་བྱ། ཡང་སེམས་ཙམ་པ་ལ་ཞུགས་པའི་སྐབས་ཡིན་ན། དེ་ལས་བཟློག་སྟེ། ཚད་འབྲས་གསུམ་པའི་དངོས་བསྟན་གྱི་སེམས་ཙམ་པའི་ལུགས་ཀྱི་ཚད་

༼༦༢༧༽ འབྲས་ཀྱི་རྣམ་གཞག་ཡིན་ན། ཚད་འབྲས་ཀྱི་རྣམ་གཞག་འཐད་ལྡན་ཡིན་པས་ཁྱབ། ཅེས་སོགས་ཁས་བླང་མ་འཆུགས་པ་བསྐྱངས་པར་བྱའོ། །གལ་ཏེ་ཁོ་ན་རེ། ཚད་འབྲས་གསུམ་པའི་དངོས་བསྟན་གྱི་ཚད་འབྲས་ཀྱི་རྣམ་གཞག་ཡིན་ན། ཚད་འབྲས་ཀྱི་རྣམ་གཞག་འཐད་ལྡན་ཡིན་དགོས་པར་ཐལ། ཚད་འབྲས་གསུམ་པའི་གཞུང་འདི་ཚད་འབྲས་ཀྱི་རྣམ་གཞག་སྟོན་བྱེད་ཀྱི་རང་གཞུང་རྣམ་དག་ཡིན་པའི་ཕྱིར། ཡང་དེའི་དངོས་བསྟན་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་ན། མདོ་སེམས་ཐུན་མོང་དུ་ཁས་ལེན་པས་ཁྱབ་པར་ཐལ། ཚད་འབྲས་གསུམ་པའི་གཞུང་འདི་མདོ་སེམས་ཐུན་མོང་བའི་གཞུང་ཡིན་པའི་ཕྱིར། ཞེ་ན། འོ་ན་ཚད་མ་རྣམ་འགྲེལ་གྱི་དངོས་བསྟན་གྱི་ཚད་འབྲས་ཀྱི་རྣམ་གཞག་ཡིན་ན། ཚད་འབྲས་ཀྱི་རྣམ་གཞག་འཐད་ལྡན་ཡིན་དགོས་པར་ཐལ་བ་དང༌། དེའི་དངོས་བསྟན་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་ན། མདོ་སེམས་ཐུན་མོང་དུ་ཁས་ལེན་པས་ཁྱབ་པར་ཐལ། རྟགས་སྔར་ལྟར་རིམ་བཞིན་དེའི་ཕྱིར། དང་པོ་ལ། འདོད་ན། མདོ་སྡེ་པའི་སྐབས་ཡིན་ན་ཚད་འབྲས་གཉིས་པའི་དངོས་བསྟན་དང་བཞི་པའི་དངོས་བསྟན་ཚད་འབྲས་ ༼༦༢༨༽ ཀྱི་རྣམ་གཞག་གི་མཚན་གཞི་རྣམས་རྩོད་གཞིར་གཟུང་ནས་འཕེན། ཐལ་བ་གཉིས་པ་ལ་འདོད་ན། མདོ་སེམས་གང་གི་སྐབས་ཡིན་ཀྱང་རུང༌། སྔོན་པོ་ལྐོག་ན་མོ་གཞལ་བྱ། ཚུར་མཐོང་གི་རྒྱུད་ཀྱི་སྔོན་འཛིན་དབང་མངོན་ལ་དེའི་རང་ངོས་ནས་གཏད་པའི་རྣམ་པ་ཤར་བ་ཙམ་ཚད་མ། དེས་དེ་རྟོགས་པ་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཚད་འབྲས་དང་པོའི་དངོས་བསྟན་གྱི་ཚད་འབྲས་ཀྱི་རྣམ་གཞག་འཐད་ལྡན་ཡིན་པའི་ཕྱིར། མ་གྲུབ་ན། དེར་ཐལ། ཚད་འབྲས་དང་པོའི་དངོས་བསྟན་གྱི་ཚད་འབྲས་ཀྱི་རྣམ་གཞག་འཐད་ལྡན་ཞིག་ངོས་འཛིན་རིགས་པའི་ཕྱིར། གོང་དུ་འདོད་ན། དེ་ཆོས་ཅན། མདོ་སེམས་ཐུན་མོང་དུ་ཁས་མི་ལེན་པར་ཐལ། ཁྱོད་སེམས་ཙམ་པས་ཁས་མི་ལེན་པའི་ཕྱིར།

དེ་བཞིན་དུ། ཚད་འབྲས་གཉིས་པའི་དངོས་བསྟན་སོགས་ཀྱི་ཚད་འབྲས་ཀྱི་རྣམ་གཞག་མཚན་གཞི་རྣམས་ཀྱང་རྩོད་གཞིར་བཟུང་ནས་འཕེན་ནོ། །འདི་དག་ཀྱང་ཡོངས་འཛིན་མཆོག་གི་ཞལ་རྒྱུན་ནོ། །འོ་ན་འབྲས་རྟོགས་གསུམ་པའི་དངོས་བསྟན་གྱི་ཚད་འབྲས་གཞལ་གསུམ་གྱི་འབྲས་བུ་འདི་རང་རིག་ཁོ་ ༼༦༢༩༽ ནར་ངེས་སམ་དོན་རིག་ཀྱང་ཡོད་ཅེ་ན། འདི་སྐབས་འདིར་དཔྱོད་དགོས་པའི་དོགས་པར་སྣང་བས་དཔྱད་པར་བྱ་སྟེ། སེམས་ཙམ་པའི་ལུགས་ཀྱི་འབྲས་བུ་དེ་ནི། སེམས་ཙམ་པའི་ལུགས་ལ་རང་རིག་ཁོ་ནར་ངེས་ཏེ། སེམས་ཙམ་པས། ཚུར་མཐོང་གི་རྒྱུད་ཀྱི་མངོན་སུམ་ཡིན་ན། རང་རིག་མངོན་སུམ་ཡིན་པས་ཁྱབ་པ་ཁས་ལེན་པའི་ཕྱིར། མདོ་སྡེ་པའི་ལུགས་ཀྱི་འབྲས་བུ་དེ་ནི་དཔྱད་ན་རང་རིག་ཅེས་བསྣན་ཀྱང་དོན་རིག་མངོན་སུམ་དུ་ཁས་ལེན་དགོས་པ་ཡིན་ཏེ། མདོ་སྡེ་པས་དཔྱད་ན་རང་རིག་ཡིན་ན། རང་རིག་ཡིན་པས་མ་ཁྱབ་ལ། ཐ་སྙད་དུ་དོན་རིག་ཡིན་ན། དོན་རིག་ཡིན་པས་ཁྱབ་པ་ཁས་ལེན་པའི་ཕྱིར། རིགས་ལམ་དུ་གསལ་བར་བརྗོད་ན། ཚུར་མཐོང་གི་སྔོན་འཛིན་དབང་མངོན་གྱིས་ཐ་སྙད་དུ་སྔོན་པོ་རྟོགས་པ་ཡིན་ཡང་དཔྱད་ན་རང་གི་བདག་ཉིད་རིག་པ་ཆོས་ཅན། ཚུར་མཐོང་གི་རྒྱུད་ཀྱི་རང་རིག་མངོན་སུམ་མ་ཡིན་པར་ཐལ། རང་གི་རིག་བྱ་རང་དང་རྫས་གཅིག་ཁོ་ན་རིག་པའི་མངོན་སུམ་མ་ཡིན་པའི་ཕྱིར་ཏེ། ཁྱོད་ཀྱི་གཞལ་བྱར་གྱུར་པའི་ཕྱི་དོན་ཡོད་པའི་ཕྱིར་ཏེ། ཁྱོད་ཕྱི་དོན་ལྐོག་ན་མོ་གཞལ་བྱར་བྱེད་ ༼༦༣༠༽ པའི་ཚད་འབྲས་ཀྱི་རྣམ་གཞག་འཐད་ལྡན་གྱི་ཚད་འབྲས་གཞལ་གསུམ་གྱི་ནང་ཚན་དུ་གྱུར་པའི་འབྲས་བུ་ཡིན་པའི་ཕྱིར། ཤེས་རབ་ཡོད་ན་དེ་ཙམ་གྱི་གོ་བར་འགྱུར་རོ། །འདི་དག་ཀྱང་ཡོངས་འཛིན་མཆོག་གི་ཞལ་རྒྱུན་ལས་ཐོས་པ་ཡིན་ནོ།། །།དེས་ན་ཚད་འབྲས་གསུམ་པའི་དངོས་བསྟན་གྱི་མདོ་སྡེ་པའི་ལུགས་ཀྱི་ཚད་འབྲས་འདི་ནི་སྔར་ཚད་འབྲས་དང་པོ་བཀོད་ཟིན་པའི་རྒོལ་པ་ལ། སླར་དོགས་དཔྱོད་ཀྱི་ཚུལ་དུ་བཀོད་པ་ཡིན་ཏེ།

དབང་ཡིད་ཀྱི་མངོན་སུམ་གྱིས་དོན་རང་མཚན་རྟོགས་པར་མི་འདོད་པའི་རྒོལ་བ་ལ་ཚད་འབྲས་དང་པོ་བཀོད་པས་རྒོལ་བ་དེས་དབང་ཡིད་ཀྱི་མངོན་སུམ་གྱིས་དོན་རང་མཚན་རྟོགས་པར་ངེས་ཏེ། དཔྱད་པའི་ཚེའང་དོན་རང་མཚན་རྟོགས་པ་ཡིན་ནམ་སྙམ་པ་ན་དེའི་ངོར་ཚད་འབྲས་གསུམ་པ་འདི་བཀོད་པས་སྔར་གྱི་ཐེ་ཚོམ་སེལ་ཏེ། དཔྱད་ན་རང་གི་བདག་ཉིད་རིག་པར་རྟོགས་པར་འགྱུར་བའི་ཕྱིར་རོ། །དེ་བཞིན་དུ། ཚད་འབྲས་གསུམ་པའི་དངོས་བསྟན་གྱི་སེམས་ཙམ་པའི་ལུགས་ཀྱི་ཚད་འབྲས་འདི་ཡང༌། ཚད་འབྲས་གཉིས་པའི་ཐ་སྙད་དོན་རིག་གི་ཚད་འབྲས་བཀོད་ཟིན་པའི་རྒོལ་བ་ལ་སླར་དོགས་དཔྱོད་ཀྱི་ཚུལ་དུ་ཡིན་ཏེ། ༼༦༣༡༽ རྒྱུ་མཚན་སྔར་ལྟར་རོ། །དེ་ལྟར་བྱས་ན་ཀུན་མཁྱེན་ཆེན་པོས། དོན་རིག་གི་ཚད་འབྲས་ལ་དོགས་པ་བཅད་ནས་དཔྱད་ན་རང་རིག་འབྲས་བུར་བསྟན་ཞེས་གསུངས་པ་དེའི་དགོངས་པ་འཁྲུལ་མེད་དུ་གོ་ནུས་པ་ཡིན་ནོ། །ཕྱི་དོན་གཞལ་བྱར་ཡོད་ཀྱང་ཡིན་ལུགས་ལ། །དཔྱད་ན་རང་རིག་འབྲས་བུའི་རྣམ་གཞག་ནི། །ཚད་འབྲས་གསུམ་པའི་བསྟན་དོན་སྙིང་པོ་ཡིན། །རང་རིག་འབྲས་བུ་ཡིན་ཡང་ཚད་མ་ནི། །གཟུང་རྣམ་ཉིད་ཡིན་འདི་ཡི་ཁྱད་ཆོས་ཡིན། །སྔོན་ཆད་བོད་འདིར་ཚད་འབྲས་གསུམ་པ་ལ། །རང་རང་བློ་ཡིས་འགྲེལ་ཚུལ་མང་བྱུང་ཀྱང༌། །ཕལ་ཆེར་ཆོས་གྲགས་དགེས་པའི་ལམ་དུ་མིན། །འགྲན་ཟླ་ཀུན་བྲལ་འཇམ་མགོན་ས་སྐྱ་པས། །མདོ་སེམས་གཉིས་ཀར་དཔྱད་ན་རང་རིག་དང༌། །ཐ་སྙད་དོན་རིག་འབྲས་བུར་སྟོན་བྱེད་དུ། །གསུངས་ཀྱང་རང་རང་རྨོངས་པས་སྒྲིབ་པ་བཞིན། ། ༼༦༣༢༽ ༼༦༣༣༽ ༼༦༣༤༽ ༼༦༣༥༽ ༼༦༣༦༽ ༼༦༣༧༽ དེ་ལ་རང་རིག་བཏགས་པ་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་འདི་རྣམ་བདེན་རྫུན་གཉིས་ཀྱི་ནང་ནས་རྣམ་རྫུན་པས་ཐུན་མོང་མ་ཡིན་པར་ཁས་ལེན་པའི་ཚད་འབྲས་གཉིས་ཀྱི་རྣམ་གཞག་ཡིན་ཞིང༌། དེ་ཡང་གཟུང་འཛིན་རིག་གསུམ་ཚད་འབྲས་གཞལ་གསུམ་དུ་བཞག་པའི་ཚད་འབྲས་ཡིན་ཏེ། འདིའི་གཞལ་བྱ་ནི་གཟུང་རྣམ།

ཚད་མ་ནི་འཛིན་རྣམ། འབྲས་བུ་ནི་རང་རིག་ཏུ་གསལ་བའི་ཕྱིར་དང༌། རང་འགྲེལ་ལས་གཟུང་བ་འཛིན་པ་རིག་པ་དག །ཅེས་སོགས་དྲངས་པ་དེ་ཡང༌། རྣམ་བདེན་བརྫུན་གཉིས་ཀའི་ལུང་དུ་དྲངས་པ་ཡིན་པའི་ཕྱིར་རོ། །འདིའི་གཞལ་བྱ་དང་ཚད་འབྲས་གཅིག་པ་བཀག་པའི་ཐ་དད་ཡིན་ཏེ། འདིའི་གཞལ་བྱ་ནི་སྒྲོ་བཏགས་ཡིན་པས་དངོས་མེད་དང༌། ཚད་མ་དང་འབྲས་བུ་ནི་ཤེས་པ་ཡིན་པས་དངོས་པོ་ཡིན་པའི་ཕྱིར། རྒྱུ་མཚན་དེའི་ཕྱིར་ན་འདིའི་འབྲས་བུ་སྤྱིར་རང་རིག་མཚན་ཉིད་པ་ཡིན་ཀྱང༌། རང་གི་གཞལ་བྱ་གཟུང་རྣམ་སྒྲོ་བཏགས་པ་ལ་རང་རིག་བཏགས་པ་བ་ཡིན་ཏེ། བཟུང་རྣམ་སྒྲོ་བཏགས་པ་དེ་རང་གི་རིག་བྱ་དོན་གཞན་ཡིན་པའི་ཕྱིར། དེ་སྐད་དུ། ས་བཅད་ལས། རྣམ་པ་རྫུན་པས་དེ་ལ་རང་རིག་མིན། །ཞེས་གསུངས་སོ། །ལུགས་ ༼༦༣༨༽ འདི་ལ་ཚུར་མཐོང་གི་རྒྱུད་ཀྱི་རང་རིག་མངོན་སུམ་གྱི་རིག་བྱར་གྱུར་པའི་སྤྱི་མཚན་ཁས་ལེན་དགོས་ཏེ། དེ་ཡིན་ན། རང་གི་རིག་བྱ་རང་དང་རྫས་གཅིག་ཁོ་ན་རིག་པས་མ་ཁྱབ་པ་ཡིན་ནོ། །རྣམ་བདེན་པས་བཟུང་རྣམ་ཡིན་ན། ཤེས་པ་ཡིན་པས་ཁྱབ། གཟུང་རྣམ་བདེན་གྲུབ་ཏུ་འདོད། རྣམ་རྫུན་པས་གཟུང་རྣམ་ཤེས་པར་མི་འདོད་པར་དངོས་མེད་དུ་འདོད་པས་གཟུང་རྣམ་དང༌། བཟུང་རྣམ་ལ་ལྟོས་པའི་འཛིན་རྣམ་དང༌། རང་རིག་རྣམས་ཀྱང་བདེན་མེད་དུ་གཏན་ལ་ཕབ་ནས། གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་བདེན་པར་གྲུབ་ཅིང༌། དེ་གྲུབ་པས་དེ་ལ་བལྟོས་པའི་འཛིན་རྣམ་དང༌། རང་རིག་ཀྱང་བདེན་གྲུབ་ཡིན་ཏེ། ཡེ་ཤེས་སྙིང་པོ་ཀུན་ལས་བཏུས་པ་ལས། བཟུང་དང་འཛིན་པ་ལས་གྲོལ་བའི། །རྣམ་ཤེས་དམ་པའི་དོན་དུ་ཡོད། །རྣལ་འབྱོར་སྤྱོད་གཞུང་རྒྱ་མཚོ་ཡི། །ཕ་རོལ་ཕྱིན་རྣམས་དེ་སྐད་སྒྲོག །ཅེས་གསུངས་པའི་དེ་སེམས་ཙམ་རྣམ་རྫུན་པའི་འདོད་པ་སྟོན་བྱེད་ཡིན་པའི་ཕྱིར། གཉིས་པ་གཟུང་རྣམ་གཞལ་བྱ་ལ་རང་རིག་མཚན་ཉིད་པའི་ཚད་འབྲས་ནི། ཚུར་མཐོང་གི་རྒྱུད་ཀྱི་ཤེས་པ་རང་གི་བདག་ཉིད་གཞལ་བྱ།

དེ་ཉམས་སུ་མྱོང་བ་འཛིན་རྣམ་ ༼༦༣༩༽ ཚད་མ། དེ་ཉམས་སུ་མྱོང་བའི་རང་རིག་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་འདི་རང་གི་གཞལ་བྱ་ལ་རང་རིག་མཚན་ཉིད་པའི་ཚད་འབྲས་ཡིན་ཏེ། འདས་ཚད་མ་དང་འབྲས་བུ་ཤེས་པ་རང་གི་བདག་ཉིད་རྫས་གཅིག་ཏུ་བྱས་ནས་རིག་པའི་ཕྱིར། དེ་སྐད་དུ། རྣམ་འགྲེལ་ལས། དེ་ཡི་བདག་ཉིད་ཕྱིར་བདག་རིག །དེ་ཕྱིར་དེ་ལྟའི་སྒྲུབ་བྱེད་ཡིན། །ཞེས་དང༌། ས་བཅད་ལས་ཀྱང༌། བདག་ཉིད་འཇལ་ཚེ་རང་རིག་འབྲས་བུར་གྲུབ། །ཅེས་གསུངས་སོ། །དེས་མཚོན་ནས་ཚོར་བ་བདེ་བ་གཞལ་བྱ། དེ་ཉམས་སུ་མྱོང་བའི་འཛིན་རྣམ་ཚད་མ། དེ་ཉམས་སུ་མྱོང་བའི་རང་རིག་འབྲས་བུ་ཞེས་སོགས་ཚུར་མཐོང་གི་རྒྱུད་ཀྱི་ཤེས་པ་ཀུན་ལ་རིགས་འགྲེ་བ་ནི་བྱེ་བྲག་སྨྲ་བ་མ་གཏོགས་ནང་པའི་གྲུབ་མཐའ་སྨྲ་བ་ཀུན་མཐུན་ཏེ། རིགས་གཏེར་ལས། དེ་ལ་རང་རིག་ཚད་འབྲས་ནི། །རྣམ་དག་གྲུབ་མཐའ་ཕལ་ཆེར་མཐུན། །ཞེས་དང༌། དེའི་འགྲེལ་པར། རྣམ་འགྲེལ་ལས། དཔེར་ན་འདོད་ཆགས་སོགས་མྱོང་བཞིན། །རང་བདག་ཡུལ་དུ་བཞག་པ་ན། །གཞལ་བྱ་འཇལ་བྱེད་འབྲས་གནས་པ། །འདི་ནི་ཀུན་ལ་སྦྱར་བར་བྱ། །ཞེས་པའི་ཚིགས་བཅད་ ༼༦༤༠༽ ལུང་དུ་འདྲེན་པར་མཛད་པ་དང༌། ཀུན་མཁྱེན་ཆེན་པོས་ཀྱང༌། རང་རིག་ཚད་འབྲས་ཤེས་པ་ཀུན་ལ་སྦྱར། །ཞེས་གསུངས་པའི་ཕྱིར། རྣམ་བརྫུན་པས་ཐུན་མོང་མ་ཡིན་པའི་རང་རིག་གི་ཚད་འབྲས་ངོས་འཛིན་ན་གཟུང་རྣམ་དང་དེ་ལ་ལྟོས་པའི་འཛིན་རྣམ་གཉིས་ཀ་བདེན་པས་སྟོང་པའི་ཤེས་པ་རང་རིག་རང་གསལ་བདེན་གྲུབ་པ་གཞལ་བྱ། དེ་ཉམས་སུ་མྱོང་བའི་འཛིན་རྣམ་ཚད་མ། དེ་ཉམས་སུ་མྱོང་བའི་རང་རིག་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་འདི་ཡིན་ཏེ། བཟུང་རྣམ་དང་དེ་ལ་ལྟོས་པའི་འཛིན་རྣམ་བདེན་པས་སྟོང་པས། མདོ་སྡེ་པ་དང༌། རྣམ་བདེན་པ་གཅོད། རང་རིག་གིས་བྱེ་བྲག་སྨྲ་བ་གཅོད། བདེན་གྲུབ་ཅེས་པས་ངོ་བོ་ཉིད་མེད་པར་སྨྲ་བ་གཅོད་པའི་ཕྱིར། མདོར་ན་ཚད་འབྲས་བཞི་པ་འདི།

ཐོག་མར་རྣམ་བདེན་རྫུན་ཐུན་མོང་དུ་སྔར་གྱི་ཚད་འབྲས་གཉིས་པའི་རང་རིག་གི་ཚད་འབྲས་ལ་དོགས་པ་དཔྱད་སྟེ། གཟུང་འཛིན་རིག་གསུམ་དོན་ལ་ཐ་དད་དུ་མེད་པ་བསྟན། དེ་ནས་རྣམ་བརྫུན་པས་ཁྱད་པར་བཟུང་རྣམ་བདེན་མེད་དུ་སྒྲུབ་ཏེ། རྣམ་བདེན་པ་ལས་ཁྱད་པར་དུ་འཕགས་པ་བསྟན། དེ་ནས་རང་རིག་ཁས་ལེན་གྱི་ 

༼༦༤༡༽ ནང་པའི་གྲུབ་མཐའ་སྨྲ་བ་ཀུན་མཐུན་པར་ཚུར་མཐོང་གི་རྒྱུད་ཀྱི་ཤེས་པ་ཀུན་ལ། ཤེས་པ་རང་གི་བདག་ཉིད་གཞལ་བྱ། དེ་ཉམས་སུ་མྱོང་བའི་འཛིན་རྣམ་ཚད་མ་ཞེས་སོགས་ཀྱི་རང་རིག་གི་ཚད་འབྲས་ཀྱི་རྣམ་གཞག་གྲུབ་པར་བསྟན་པ་ཡིན་ཏེ། རྣམ་འགྲེལ་ལས། དེ་ལྟར་རུང་ཉིད་དེ་ཚད་བདག །གཞལ་བྱ་རང་རིག་འབྲས་བུ་ཡིན། །ཞེས་དང༌། རྣམ་བཤད་ཀུན་བཟང་ལས། རྣམ་པ་རྫུན་ཡང་རང་རིག་འབྲས་བུར་སྒྲུབ། །ཅེས་དང༌། སྡེ་བདུན་རབ་གསལ་ལས། རྣམ་རིག་ཚད་འབྲས་ལ་དོགས་པ་བཅད་ནས་རང་རིག་མཚན་ཉིད་པའི་ཚད་འབྲས་ངོས་བཟུང་ཞེས་གསུངས་པའི་ཕྱིར།། །།ཚད་འབྲས་གཉིས་པར་གཟུང་འཛིན་རིག་གསུམ་ལ། །ཚད་འབྲས་གཞལ་གསུམ་བཞག་པ་འཁྲུལ་པའི་ངོར། །ཇི་ལྟར་སྣང་བཞིན་གྱི་རྣམ་གཞག་ཡིན། །དོན་ལ་གཟུང་འཛིན་རིག་གསུམ་དབྱེར་མེད་དུ། །ཁས་ལེན་རྣམ་བདེན་རྣམ་རྫུན་གཉིས་ཀ་མཐུན། །གཞན་དུ་རྣམ་བདེན་རྣམ་རྫུན་ལུང་སྦྱོར་དུ། །སྐབས་འདིའི་གཞུང་གི་ཚིགས་བཅད་དྲངས་པ་ཡིས། །འཇམ་དབྱངས་གསུང་གི་བདུད་རྩིའི་རང་འགྲེལ་འདི། །སྔོན་ཆད་རྣམ་དཔྱོད་ལྕེ་ཡི་མ་མྱོང་ངམ། །སྒྲོ་བཏགས་གཞལ་བྱ་སོགས་ཀྱི་ཚད་ ༼༦༤༢༽ འབྲས་འདིས། །འབྲས་བུ་རང་རིག་རང་གི་གཞལ་བྱ་ལ། །རང་རིག་མིན་པས་དེ་ལ་རང་རིག་པ། །བཏགས་པ་བ་ཡིན་དོན་ལ་རང་རིག་སྟེ། །གཞལ་བྱ་དངོས་མེད་ཚད་འབྲས་དངོས་པོ་ཡིས། །གཅིག་བཀག་ཐ་དད་གསུངས་པའི་ནུས་པ་མྱོང༌། །གཞན་དུ་རང་རིག་མིན་ན་བློ་རིགས་གང༌། །རྣམ་རྫུན་གཟུང་རྣམ་རིག་པས་བདེན་བཀག་ནས། །བཟུང་འཛིན་གཉིས་མེད་རང་རིག་རང་གསལ་འདོད། །དེ་ཉིད་གཞལ་བྱ་དེ་ཡི་འཛིན་རྣམ་སོགས། །ཚད་མ་འབྲས་བུ་གཉིས་ཡིན་ཚད་འབྲས་ནི། །གཞལ་བྱ་ཉིད་ལ་རང་རིག་ཚད་འབྲས་ཡིན། །དེས་ན་གཞལ་བྱ་ལ་ལྟོས་རང་རིག་ནི། །བཏགས་པ་བ་དང་མཚན་ཉིད་གཉིས་སུ་གྲུབ། །རང་རིག་མཚན་ཉིད་ཚད་འབྲས་ཕལ་ཆེར་མཐུན། །ཚད་འབྲས་བཞི་པ་བསྟན་ཟིན་ཏོ།། །།གསུམ་པ་ཞར་བྱུང་རྗེས་དཔག་གི་ཚད་འབྲས་ནི།

མདོ་སྡེ་པ་ལྟར་ན་ལ་དང་མེའི་ཚོགས་དོན་གཞལ་བྱ། དུ་བའི་རྟགས་ལས་ལ་དང་མེའི་ཚོགས་དོན་རྟོགས་པའི་ཞེན་རིག་གི་བློ་ཚད་མ། དེའི་རྟགས་ལས་དེ་རྟོགས་པའི་རྗེས་དཔག་འབྲས་བུ་ཞེས་པའི་ཚད་འབྲས་ཀྱི་རྣམ་གཞག་འདི་ཡིན་ཏེ། མེའི་རང་མཚན་གཞལ་བྱ་ལ། །དུ་བ་ལས་བྱུང་གཞན་སེལ་བློ། །ཚད་མ་ཉིད་ཡིན་དེ་རྟོགས་པ། །འབྲས་བུ་ཡིན་ ༼༦༤༣༽ ཞེས་མཁས་རྣམས་བཞེད། །ཅེས་གསུངས་པའི་ཕྱིར། འདིར་ལ་དང་མེའི་ཚོགས་དོན་ལ་གཞན་སེལ་གྱི་སྒྲས་བསྟན་པ་ནི། སྒྲ་ཡི་དོན་ལ་རང་མཚན་དུ། །འཁྲུལ་པ་སྒྲུབ་བྱའི་མཚན་གཞི་ཡིན། །ཞེས་པ་ལྟར་སོང་ཚད་ལ་དགོངས་པས། འདིའི་དངོས་བསྟན་གྱི་གཞན་སེལ་གྱིས་གཞན་སེལ་གྱིས་གཞན་སེལ་གོ་མི་ཆོད། སོང་ཚོད་ལ་གཞན་སེལ་ཡིན་ན། གཞན་སེལ་ཡིན་པས་མ་ཁྱབ་པའི་ཕྱིར་ཏེ། བྱས་པའི་རྟགས་ཀྱི་སྒྲ་མི་རྟག་པར་སྒྲུབ་པར་བྱེད་པའི་རྟགས་ཆོས་དོན་གསུམ་ཀ་ཡང་སོང་ཚོད་ལ་གཞན་སེལ་ཡིན་པའི་ཕྱིར། སེམས་ཙམ་པ་ལྟར་ན་ཕྱི་རོལ་གྱི་དོན་མེད་པས། ས་བོན་ལས་མྱུ་གུ་དང༌། མེ་ལས་དུ་བ་སྐྱེ་བ་སོགས་ཀྱང་ཁས་མི་ལེན་ལ། དེ་བས་ན་ལར་སྣང་དང་མེར་སྣང་གི་ཚོགས་དོན་གཞལ་བྱ། དུར་སྣང་གི་རྟགས་ལས་ཚོགས་དོན་དེ་རྟོགས་པའི་ཞེན་རིག་གི་བློ་ཚད་མ། དེའི་རྟགས་ལས་དེ་རྟོགས་པའི་རྗེས་དཔག་འབྲས་བུ། ཞེས་པའི་ཚད་འབྲས་ཀྱི་རྣམ་གཞག་འདི་ཡིན་ཏེ། རྣམ་འགྲེལ་ལས། དེ་ལའང་དུ་བར་སྣང་བའི་བློས། །བག་ཆགས་གསལ་བར་གསད་པ་ཅན། །མེར་སྣང་བ་ཡི་བློ་ཉིད་ནི། །རྟོགས་འགྱུར་ཞེས་དང༌། འདིར་ཡང་མེར་སྣང་བག་ཆགས་སྙིང་པོ་ལས། །དུ་བར་སྣང་བའི་ ༼༦༤༤༽ བག་ཆགས་སྐྱེ། །དེས་ན་སྐྱེས་བུ་མི་བསླུ་བ། །རྗེས་དཔག་ཡིན་ཞེས་མཁས་རྣམས་བཞེད། །ཅེས་གསུངས་པའི་ཕྱིར། བློ་གྲོས་གསལ་བའི་ཉིན་བྱེད་འོད་འཕྲེང་གི །རྨད་བྱུང་རིགས་ལམ་བྱེད་བ་གསལ་བྱེད་པའི། །མཁས་པའི་ལེགས་བྱས་ཡིད་བཞིན་ཕུང་པོ་ནི། །དཔྱོད་ལྡན་ཀུན་གྱི་ཡིད་འཕྲོག་སྲིད་ན་མཚར། །འཇམ་དབྱངས་ངོ་བོ་ཀུན་དགའ་རྒྱལ་མཚན་གྱི། །ལེགས་པར་གསུངས་པའི་དགོངས་དོན་རིགས་པའི་གཏེར། །གངས་རིའི་གྲོང་འདིར་ཕྱོགས་གླང་གྲགས་པའི་གཞུང༌། །མ་ནོར་འཆད་ལ་ཤིང་རྟའི་སྲོལ་འབྱེད་ཡིན། །དེ་སླད་བསྐལ་བར་ལྡན་པའི་མཁས་པ་ནི། །བྱེ་བ་གྲངས་ཀྱི་མཐའ་མི་མངོན་པ་ཡིས། །འདིར་རྗེས་ཞུགས་ནས་རྟོག་གེའི་གནས་ཚུལ་བཞིན། །རྟོགས་ནས་བསྟན་པའི་རྒྱལ་མཚན་ཆེས་མཐོར་བཟུང༌། །ཁྱད་པར་གཞུང་འདིའི་དགོངས་དོན་ཟླ་མེད་པ། །སྔོན་བསགས་རྣམ་དཔྱོད་བསོད་ནམས་ཕུལ་ཕྱིན་མཐུས། །ཇི་བཞིན་རྟོགས་ནས་ཚུལ་བཞིན་འདོམས་པ་ལ། །ཀུན་མཁྱེན་བླ་མ་ལས་ལྷག་སྲིད་འདིར་སུ། །བདག་ཀྱང་མགོན་དེའི་རྗེས་ཞུགས་གུས་པ་ཡིས། །འཇམ་དབྱངས་གཞུང་གི་དགོངས་དོན་ལྟ་བ་ལ། །བརྩོན་པ་གཉིས་ཀྱིས་སྒོ་གསུམ་སྒྲིམ་བྱས་པའི། །རྣམ་དཀར་བྱ་བས་

༼༦༤༥༽ དལ་བ་དོན་ཆེན་ལྡན། །དེ་ལྟ་མ་ནོར་དམ་པའི་ཆོས་ཀྱི་དཔྱིད། །ཚད་ལྡན་གོང་མའི་ལེགས་བཤད་ཕ་མཐའ་ཡས། །ངོམ་པར་འཐུང་པའི་དགེ་ལེགས་མཆོད་པའི་སྤྲིན། །ཀུན་བཟང་རྣམ་འཕྲུལ་ཕུང་པོ་བཞིན་བསམ་ནས། །ཡབ་གཅིག་རྒྱལ་བ་ཀུན་གྱི་ངོ་བོ་ཉིད། །འཇམ་མགོན་མཁྱེན་པའི་རང་གཟུགས་བླ་མ་རྗེ། །བཀའ་དྲིན་འཁོར་མེད་དབང་ཕྱུག་དཔལ་བཟང་པོའི། །འདྲེན་བྱེད་ལམ་དུ་འདི་འབུལ་བརྩེ་བས་བཞེས། །དེ་ལྟར་ཕུལ་བས་འདྲེན་མཆོག་བླ་མ་ཡིས། །ཐུགས་ཀྱི་དགེས་པ་ཆེན་པོས་ཉེར་བཞེས་ཏེ། །ཐུགས་རྗེའི་གཟིགས་པ་བདག་དང་འགྲོ་ཀུན་ལ། །མྱུར་བ་ཉིད་དུ་ཞུགས་ཏེ་ཅི་བསམ་སྨོན། །གཞན་ཡང་འདིས་མཚོན་དགེ་བའི་རྩ་བ་ཀུན། །གཅིག་ཏུ་སྡོམ་པའི་རྣམ་དཀར་ཕུང་པོ་ཡིས། །མཁའ་མཉམ་དོན་དུ་རྣམ་མཁྱེན་མྱུར་ཐོབ་ཅིང༌། །རྒྱལ་བའི་བསྟན་ལ་བྱ་བ་བྱེད་པར་ཤོག །བདག་ནི་ནམ་ཡང་སྒོ་གསུམ་བྱ་བ་ཀུན། །དཀོན་མཆོག་གསུམ་དངོས་བླ་མའི་མཛད་འཕྲིན་རྒྱུན། །མི་ནུབ་འཕེལ་བ་ཁོ་ནའི་ཆེད་ཅིག་ལས། །རང་དོན་ཞི་བདེའི་བསམ་པ་གར་ཡང་ཅི། །དེ་ཕྱིར་ལྷག་བསམ་མི་དམན་སྙིང་སྟོབས་ཀྱིས། །སྒྲུབ་དང་སུན་འབྱིན་རིགས་པའི་གཞུང་ལུགས་ ༼༦༤༦༽ ལ། །ལེགས་སྦྱངས་ཚུལ་དང་ཚུལ་མིན་འབྱེད་པའི་བློས། །ཚད་མར་གྱུར་པའི་བསྟན་ལ་བྱི་དོར་སྒྲུབས། །རྒྱལ་བའི་ཆོས་ཚུལ་གཅེས་པར་བཟུང་བ་ལ། །མ་རུང་བླུན་པོས་ལན་བརྒྱར་འདི་བརྙེས་ཡང༌། །བཟོད་པའི་ཏིང་འཛིན་ངང་དུ་བློ་བཞག་ནས། །རང་ཉིད་བདེན་པའི་ནགས་ཚལ་དོན་གཉེར་མིན། །བདག་ནི་མཐོ་དམན་འབྱོར་རྒུད་ཅི་འདྲ་ཡང༌། །དཀོན་མཆོག་གསུམ་ལ་རེ་ལྟོས་རྩེ་གཅིག་དང༌། །འཕྲལ་དང་ཡུན་གྱི་སྒོ་གསུམ་བྱ་བྱེད་ཀུན། །གཞན་གྱི་དོན་ཕྱིར་དམིགས་སོ་གཞན་ཕན་སྨོན། །རང་ཉིད་གསུང་རབ་ཟབ་མོར་བློ་སྦྱངས་པས། །ཐམས་ཅད་མཁྱེན་པའི་ས་བོན་སྐྱོན་མེད་པར། །ཐོབ་པར་ནུས་དང་རྒྱལ་བསྟན་ཡུན་དུ་ནི། །རྒྱས་པར་འགྱུར་རོ་གྲོགས་དག་སྐལ་བ་བཟང༌། །དེ་ལྟར་སྡེ་བདུན་མདོ་དང་བཅས་པའི་དགོངས་དོན་མ་ལུས་པ་ཕྱོགས་གཅིག་ཏུ་གསལ་བར་བྱེད་པ་ཚད་མ་རིགས་པའི་གཏེར་གྱི་བློ་རིགས་ཀྱི་སྐབས་རབ་བྱེད་དང་པོ་དགུའི་མཐའ་དཔྱོད་གཞུང་འགྲེལ་དང་བཅས་པའི་ལེགས་པར་བཤད་པ་འདི་ནི་རིགས་གཏེར་རྩ་བ་རང་འགྲེལ་དང་བཅས་པ་དང༌།

དེའི་དགོངས་འགྲེལ་ཆེན་པོ་ཚད་མ་རིགས་པའི་གཞུང་ལུགས་རྒྱ་མཚོ་ལྟ་བུའི་གླེགས་བམ་ ༼༦༤༧༽ གཅིག་གྱུར་ཀུན་མཁྱེན་བླ་མ་ཆེན་པོའི་སྡེ་བདུན་རབ་གསལ་ལ་གཙོ་བོར་གཞི་བརྟེན། གཞན་ཡང་ཀུན་མཁྱེན་མི་ཕམ་ཆོས་ཀྱི་བླ་མ་སངས་རྒྱས་དཔལ་དང་པཎ་ཆེན་རིན་པོ་ཆེ་མཁས་པའི་དབང་པོ་ཤཱཀྱ་མཆོག་ལྡན་དང༌། རང་ཅག་གི་འདྲེན་པ་རྒྱལ་བ་མུས་རབ་འབྱམས་པ་བྱམས་པ་ཐུགས་རྗེ་དཔལ་བཟང་པོ་རྣམས་ཀྱི་མཛད་པའི་རིགས་གཏེར་ཊིཀྐ་སོ་སོ་དང༌། གློ་བོ་མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོས་མཛད་པའི་རིགས་གཏེར་གྱི་འགྲེལ་བཤད་ཆེན་མོ། རིག་པ་མ་ལུས་པ་ལ་འཇུག་པའི་སྒོ་རྣམས་ནས་ཀྱང༌། ལེགས་བཤད་ཀྱི་ཚོགས་ཇི་སྙེད་བསླངས་ནས་ཁ་རྒྱན། ཡོངས་འཛིན་བླ་མའི་གསུང་གི་ཟབ་གནད་ཁྱད་པར་ཅན་རྣམས་ཀྱང་སེབ་ཚགས་སུ་བཀོད་སྟེ་མཐའ་ཆོད་པར་བྱས་ནས། ཡོངས་འཛིན་དམ་པ་བཀའ་དྲིན་གཞལ་དུ་མ་མཆིས་པ་མཁྱེན་རབ་ཀྱི་མངའ་བདག་མཁན་ཆེན་རིན་པོ་ཆེ་དབང་ཕྱུག་དཔལ་བཟང་པོའི་ཞབས་ཀྱི་པད་མོ་ལ་ཡུན་རིང་དུ་གཏུགས་པའི་དགེ་སློང་སྡེ་སྣོད་འཛིན་པ་ངག་དབང་ཆོས་ཀྱི་གྲགས་པས། ལྕགས་མོ་ ༼༦༤༨༽ ཕག་གི་ལོ་ཟླ་བ་དགུ་པའི་ཚེས་ཉེར་གཅིག་གི་ཉིན་རྒྱ་དང་ཕུར་བུ་འཛོམ་པའི་འགྲུབ་སྦྱོར་ལ་ཐུབ་བསྟན་ཡངས་པ་ཅན་གྱི་བླ་བྲང་གི་དབང་ཁང་དུ་ལེགས་པར་སྦྱར་བའི་ཡི་གེ་པ་ནི་དགེ་སློང་རིག་པ་འཛིན་པ་ཆོས་འཕེལ་རྒྱ་མཚོས་མགྱོགས་པར་བགྱིས་པ་ཡུལ་དུས་ཕྱོགས་དང་གནས་སྐབས་ཀུན་ཏུ་བཤད་བསྒྲུབ་ཀྱི་བསྟན་པ་གོང་ནས་གོང་དུ་འཕེལ་བའི་མཆོག་དམ་པར་གྱུར་ཅིག། །།སརྦ་མངྒ་ལཾ།། ཞུས་དག། །། 1$0000220༈ །བལ་ཡུལ་ནས་རྒྱལ་ཡོངས་ས་ཆེན་ཞེས་པ་ལས་གུ་རུས་སྤེལ།། །།1$0000270